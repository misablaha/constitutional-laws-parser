
   181/2014 Sb.

   ZÁKON

   ze dne 23. července 2014

   o  kybernetické  bezpečnosti  a  o  změně souvisejících zákonů (zákon o
   kybernetické bezpečnosti)

   Změna: 104/2017 Sb., 183/2017 Sb.

   Změna: 205/2017 Sb.

   Parlament se usnesl na tomto zákoně České republiky:

   ČÁST PRVNÍ

   KYBERNETICKÁ BEZPEČNOST

   HLAVA I

   ZÁKLADNÍ USTANOVENÍ

   § 1

   Předmět úpravy

   (1)  Tento  zákon  upravuje  práva  a  povinnosti  osob  a  působnost a
   pravomoci orgánů veřejné moci v oblasti kybernetické bezpečnosti.

   (2)  Tento  zákon  zapracovává  příslušné  předpisy  Evropské unie^6) a
   upravuje  zajišťování  bezpečnosti  sítí  elektronických  komunikací  a
   informačních systémů.

   (3)  Tento  zákon se nevztahuje na informační nebo komunikační systémy,
   které nakládají s utajovanými informacemi.

   Vymezení pojmů

   § 2

   V tomto zákoně se rozumí

   a)   kybernetickým  prostorem  digitální  prostředí  umožňující  vznik,
   zpracování a výměnu informací, tvořené informačními systémy, a službami
   a sítěmi elektronických komunikací^1),

   b)   kritickou  informační  infrastrukturou  prvek  nebo  systém  prvků
   kritické infrastruktury v odvětví komunikační a informační systémy^2) v
   oblasti kybernetické bezpečnosti,

   c)  bezpečností informací zajištění důvěrnosti, integrity a dostupnosti
   informací a dat,

   d)  významným informačním systémem informační systém spravovaný orgánem
   veřejné  moci,  který  není  kritickou  informační  infrastrukturou ani
   informačním  systémem  základní služby a u kterého narušení bezpečnosti
   informací  může  omezit  nebo  výrazně  ohrozit výkon působnosti orgánu
   veřejné moci,

   e)  správcem  informačního  systému orgán nebo osoba, které určují účel
   zpracování informací a podmínky provozování informačního systému,

   f)  správcem  komunikačního systému orgán nebo osoba, které určují účel
   komunikačního systému a podmínky jeho provozování,

   g)  provozovatelem  informačního  nebo komunikačního systému orgán nebo
   osoba  zajišťující  funkčnost  technických  a  programových  prostředků
   tvořících informační nebo komunikační systém

   h)  významnou  sítí  síť elektronických komunikací^1) zajišťující přímé
   zahraniční  propojení  do veřejných komunikačních sítí nebo zajišťující
   přímé připojení ke kritické informační infrastruktuře,

   i)  základní  službou  služba,  jejíž  poskytování je závislé na sítích
   elektronických   komunikací^7)  nebo  informačních  systémech  a  jejíž
   narušení  by mohlo mít významný dopad na zabezpečení společenských nebo
   ekonomických činností v některém z těchto odvětví

   1. energetika,

   2. doprava,

   3. bankovnictví,

   4. infrastruktura finančních trhů,

   5. zdravotnictví,

   6. vodní hospodářství,

   7. digitální infrastruktura,

   8. chemický průmysl,

   j)  informačním  systémem  základní  služby informační systém, na jehož
   fungování je závislé poskytování základní služby,

   k)  provozovatelem  základní  služby  orgán nebo osoba, která poskytuje
   základní  službu  a která je určena Národním úřadem pro kybernetickou a
   informační  bezpečnost  (dále jen "Úřad") podle § 22a; pro účely plnění
   informační povinnosti podle příslušného předpisu Evropské unie^8) se za
   provozovatele základní služby považují též orgány a osoby uvedené v § 3
   písm. c) a d),

   l)   digitální  službou  služba  informační  společnosti  podle  zákona
   upravujícího  některé služby informační společnosti^9), která spočívá v
   provozování

   1.  on-line  tržiště,  které  spotřebiteli  nebo prodávajícímu umožňuje
   on-line  uzavírat  s  prodávajícím  podnikatelem^10) kupní smlouvu nebo
   smlouvu  o  poskytnutí služeb, a to prostřednictvím internetové stránky
   on-line tržiště nebo prostřednictvím internetové stránky prodávajícího,
   který využívá službu poskytovanou on-line tržištěm,

   2.  internetového  vyhledávače,  který  umožňuje provádět vyhledávání v
   zásadě  na  všech  internetových  stránkách,  a  to  na  základě dotazu
   uživatele  na  jakékoliv  téma  v podobě klíčového slova, sousloví nebo
   jiného  zadání,  přičemž  služba  poskytuje odkazy, na nichž lze nalézt
   informace související s požadovaným obsahem, nebo

   3.   cloud  computingu,  který  umožňuje  přístup  k  rozšířitelnému  a
   přizpůsobitelnému  úložišti  nebo  výpočetním  zdrojům,  které je možné
   sdílet, a

   m)   příslušným   orgánem   orgán   vykonávající  působnost  v  oblasti
   kybernetické bezpečnosti.

   § 3

   Orgány  a osobami, kterým se ukládají povinnosti v oblasti kybernetické
   bezpečnosti, jsou

   a)  poskytovatel služby elektronických komunikací a subjekt zajišťující
   síť  elektronických komunikací^1), pokud není orgánem nebo osobou podle
   písmene b),

   b)  orgán  nebo  osoba zajišťující významnou síť, pokud nejsou správcem
   nebo provozovatelem komunikačního systému podle písmene d),

   c)  správce  a  provozovatel  informačního  systému kritické informační
   infrastruktury,

   d)  správce  a  provozovatel  komunikačního systému kritické informační
   infrastruktury,

   e) správce a provozovatel významného informačního systému,

   f)  správce  a provozovatel informačního systému základní služby, pokud
   nejsou správcem nebo provozovatelem podle písmene c) nebo d),

   g)   provozovatel   základní   služby,   pokud   není   správcem   nebo
   provozovatelem podle písmene f), a

   h) poskytovatel digitální služby.

   § 3a

   Zástupce poskytovatele digitálních služeb

   (1)  Poskytovatel digitální služby, který poskytuje tuto službu v České
   republice,  nemá  sídlo v Evropské unii a neustavil si svého zástupce v
   jiném  členském  státě Evropské unie (dále jen "jiný členský stát"), je
   povinen   ustavit  si  svého  zástupce  v  České  republice.  Zástupcem
   poskytovatele  digitální  služby  je  osoba,  která  je usazená v České
   republice  a  která  je poskytovatelem digitální služby na základě plné
   moci  zmocněná  jej  zastupovat  ve  vztahu  k povinnostem podle tohoto
   zákona.

   (2) V případě, že poskytovatel digitální služby má sídlo mimo Evropskou
   unii  a ustavil si svého zástupce v České republice, má se za to, že je
   usazen  v  České republice a vztahují se na něj povinnosti podle tohoto
   zákona.

   (3)  V  případě,  že  je  poskytovatel  digitální služby usazen v České
   republice  nebo  zde  má  ustaveného  zástupce,  ale jím využívané sítě
   elektronických  komunikací  a  informační  systémy se nacházejí v jiném
   členském státu, Úřad při výkonu státní správy spolupracuje s příslušným
   orgánem dotčeného členského státu.

   HLAVA II

   SYSTÉM ZAJIŠTĚNÍ KYBERNETICKÉ BEZPEČNOSTI

   Bezpečnostní opatření

   § 4

   (1)  Bezpečnostním  opatřením  se rozumí souhrn úkonů, jejichž cílem je
   zajištění  bezpečnosti informací v informačních systémech a dostupnosti
   a   spolehlivosti   služeb   a   sítí  elektronických  komunikací^1)  v
   kybernetickém prostoru.

   (2)  Orgány  a osoby uvedené v § 3 písm. c) až f) jsou povinny zavést a
   provádět  bezpečnostní  opatření  v  rozsahu  nezbytném  pro  zajištění
   kybernetické   bezpečnosti  informačního  systému  kritické  informační
   infrastruktury,     komunikačního     systému    kritické    informační
   infrastruktury,  informačního  systému  základní  služby  a  významného
   informačního systému a vést o nich bezpečnostní dokumentaci.

   (3) Poskytovatel digitální služby je povinen zavést a provádět vhodná a
   přiměřená  bezpečnostní  opatření  pro sítě elektronických komunikací a
   informační  systémy,  které  využívá  v souvislosti se zajišťováním své
   služby,   přičemž   tato  bezpečnostní  opatření  zohledňují  zajištění
   bezpečnosti    informací,    zvládání   kybernetických   bezpečnostních
   incidentů, řízení kontinuity činností, monitorování, audit, testování a
   soulad s mezinárodními předpisy.

   (4)  Orgány a osoby uvedené v § 3 písm. c) až f) jsou povinny zohlednit
   požadavky  vyplývající  z bezpečnostních opatření při výběru dodavatele
   pro jejich informační nebo komunikační systém a tyto požadavky zahrnout
   do   smlouvy,   kterou  s  dodavatelem  uzavřou.  Zohlednění  požadavků
   vyplývajících  z  bezpečnostních  opatření  podle  věty  první  v  míře
   nezbytné  pro splnění povinností podle tohoto zákona nelze považovat za
   nezákonné  omezení  hospodářské  soutěže  nebo  neodůvodněnou  překážku
   hospodářské soutěži.

   (5)  Orgány  a  osoby  uvedené  v § 3 písm. c) až g), které jsou orgány
   veřejné  moci, jsou povinny si ve smlouvě s poskytovatelem služeb cloud
   computingu  zejména zajistit, že budou dodržována bezpečnostní pravidla
   pro  poskytování  služeb  cloud computingu stanovená Úřadem, a že budou
   mít na základě své žádosti bez zbytečného odkladu k dispozici informace
   a  data,  která  pro  ně  poskytovatel služeb cloud computingu uchovává
   včetně  možnosti  kontroly uchovávaných informací a dat v reálném čase.
   Dalšími nezbytnými náležitostmi smlouvy jsou

   a)  zakotvení  povinnosti poskytovatele služeb respektovat bezpečnostní
   politiku odběratele služeb,

   b) stanovení úrovně poskytovaných služeb,

   c) systém schvalování subdodavatelů služby cloud computingu,

   d) podmínky ukončení smluvního vztahu z pohledu bezpečnosti,

   e)  řízení  kontinuity  činností  v  souvislosti s poskytovanou službou
   cloud computingu,

   f) určení vlastníka uchovávaných dat,

   g) dohoda o důvěrnosti smluvního vztahu,

   h)  stanovení  úrovně  ochrany  dat z pohledu důvěrnosti, dostupnosti a
   integrity,

   i) pravidla zákaznického auditu,

   j)  stanovení  povinnosti  poskytovatele služeb informovat odběratele o
   kybernetických   bezpečnostních  incidentech  souvisejících  s  plněním
   smlouvy.

   (6) Poskytovatel služby cloud computingu a orgány a osoby uvedené v § 3
   písm.  c)  až  g),  které  jsou orgány veřejné moci, si ve smlouvě dále
   dohodnou  způsob  a výši úhrady účelně vynaložených nákladů na zavedení
   bezpečnostních pravidel.

   (7)  Zohlednění  požadavků  vyplývajících  z  bezpečnostních  pravidel,
   bezpečnostních  opatření a dalších podmínek sjednaných ve smlouvě podle
   odstavce  5,  které  jsou  nezbytné pro splnění povinností podle tohoto
   zákona,  nelze  považovat za nezákonné omezení hospodářské soutěže nebo
   neodůvodněnou překážku hospodářské soutěži.

   § 4a

   (1)   Orgány   a  osoby,  které  se  staly  správci  informačních  nebo
   komunikačních  systémů  kritické informační infrastruktury nebo správci
   významných informačních systémů, a nejsou provozovateli tohoto systému,
   jsou povinny neprodleně a prokazatelně informovat provozovatele systému
   o  této skutečnosti a o tom, že se tento provozovatel stal orgánem nebo
   osobou podle § 3 písm. c), d) nebo e).

   (2)   Orgány  a  osoby,  které  se  staly  správci  nebo  provozovateli
   informačních    nebo    komunikačních   systémů   kritické   informační
   infrastruktury,  jsou  povinny  neprodleně  a  prokazatelně  informovat
   subjekt  zajišťující  síť elektronických komunikací, ke které je jejich
   předmětný   informační  nebo  komunikační  systém  kritické  informační
   infrastruktury  připojen,  o  této  skutečnosti  a  o  tom, že se tento
   subjekt stal orgánem nebo osobou podle § 3 písm. b).

   (3)  Orgány  a  osoby,  které  byly  podle  §  22a určené provozovateli
   základní  služby  a  nejsou  zároveň  správci  nebo provozovateli svých
   informačních   systémů  základní  služby,  jsou  povinny  správce  nebo
   provozovatele  tohoto informačního systému základní služby neprodleně a
   prokazatelně  informovat  o  svém určení a o tom, že se dotčený správce
   nebo provozovatel stal orgánem nebo osobou podle § 3 písm. f).

   § 5

   (1) Bezpečnostními opatřeními jsou

   a) organizační opatření a

   b) technická opatření.

   (2) Organizačními opatřeními jsou

   a) systém řízení bezpečnosti informací,

   b) řízení rizik,

   c) bezpečnostní politika,

   d) organizační bezpečnost,

   e) stanovení bezpečnostních požadavků pro dodavatele,

   f) řízení aktiv,

   g) bezpečnost lidských zdrojů,

   h)  řízení provozu a komunikací kritické informační infrastruktury nebo
   významného informačního systému,

   i)  řízení  přístupu  osob ke kritické informační infrastruktuře nebo k
   významnému informačnímu systému,

   j)  akvizice,  vývoj  a  údržba  kritické  informační  infrastruktury a
   významných informačních systémů,

   k)  zvládání  kybernetických  bezpečnostních  událostí a kybernetických
   bezpečnostních incidentů,

   l) řízení kontinuity činností a

   m)  kontrola  a  audit  kritické informační infrastruktury a významných
   informačních systémů.

   (3) Technickými opatřeními jsou

   a) fyzická bezpečnost,

   b) nástroj pro ochranu integrity komunikačních sítí,

   c) nástroj pro ověřování identity uživatelů,

   d) nástroj pro řízení přístupových oprávnění,

   e) nástroj pro ochranu před škodlivým kódem,

   f)    nástroj    pro   zaznamenávání   činnosti   kritické   informační
   infrastruktury  a  významných  informačních systémů, jejich uživatelů a
   administrátorů,

   g) nástroj pro detekci kybernetických bezpečnostních událostí,

   h)   nástroj  pro  sběr  a  vyhodnocení  kybernetických  bezpečnostních
   událostí,

   i) aplikační bezpečnost,

   j) kryptografické prostředky,

   k) nástroj pro zajišťování úrovně dostupnosti informací a

   l) bezpečnost průmyslových a řídících systémů.

   § 6

   Prováděcí právní předpis stanoví

   a) obsah bezpečnostních opatření,

   b) obsah a strukturu bezpečnostní dokumentace,

   c)  rozsah  bezpečnostních  opatření  pro  orgány a osoby uvedené v § 3
   písm. c) až f),

   d) významné informační systémy a jejich určující kritéria,

   e)  obsah  a  rozsah  bezpečnostních  pravidel  pro orgány veřejné moci
   využívající služby poskytovatelů cloud computingu.

   § 6a

   (1)  Správce  informačního  systému kritické informační infrastruktury,
   komunikačního   systému   kritické   informační   infrastruktury   nebo
   významného  informačního systému může pověřit provozováním informačního
   systému   kritické  informační  infrastruktury,  komunikačního  systému
   kritické informační infrastruktury nebo významného informačního systému
   jiný orgán nebo osobu, pokud to jiný zákon nevylučuje.

   (2)    Provozovatel    informačního    systému    kritické   informační
   infrastruktury,     komunikačního     systému    kritické    informační
   infrastruktury  nebo  významného informačního systému předá na vyžádání
   správce  tohoto  systému  bez zbytečného odkladu a v dohodnutém formátu
   data,  provozní údaje a informace, které má k dispozici v souvislosti s
   provozováním  tohoto systému. Ustanovení právního předpisu upravujícího
   práva  k  duševnímu vlastnictví nejsou předáním dat, provozních údajů a
   informací dotčena.

   (3)   Pokud   provozovatel  informačního  systému  kritické  informační
   infrastruktury,     komunikačního     systému    kritické    informační
   infrastruktury nebo významného informačního systému nebude tento systém
   nadále  provozovat, předá správci tohoto systému data, provozní údaje a
   informace,  které  má  k  dispozici v souvislosti s provozováním tohoto
   systému  a  které  jsou  nezbytné pro případné další provozování tohoto
   informačního  systému  nebo  jeho jiné využití a bezpečně zlikviduje ve
   svém   digitálním   prostředí   jejich  kopie.  Způsob  likvidace  dat,
   provozních  údajů,  informací  a  jejich kopií stanoví prováděcí právní
   předpis.

   (4)    Provozovatel    informačního    systému    kritické   informační
   infrastruktury,     komunikačního     systému    kritické    informační
   infrastruktury  nebo významného informačního systému má nárok na úhradu
   účelně   vynaložených  nákladů  za  předání  dat,  provozních  údajů  a
   informací  podle  odstavců  2 a 3; náklady provozovateli uhradí správce
   takového systému.

   Kybernetická bezpečnostní událost a kybernetický bezpečnostní incident

   § 7

   (1) Kybernetickou bezpečnostní událostí je událost, která může způsobit
   narušení  bezpečnosti  informací v informačních systémech nebo narušení
   bezpečnosti  služeb  anebo  bezpečnosti a integrity sítí elektronických
   komunikací^1).

   (2)  Kybernetickým  bezpečnostním  incidentem  je  narušení bezpečnosti
   informací  v  informačních  systémech  nebo narušení bezpečnosti služeb
   anebo  bezpečnosti  a  integrity  sítí  elektronických  komunikací^1) v
   důsledku kybernetické bezpečnostní události.

   (3)  Orgány a osoby uvedené v § 3 písm. b) až f) jsou povinny detekovat
   kybernetické  bezpečnostní události v jejich významné síti, informačním
   systému   kritické   informační  infrastruktury,  komunikačním  systému
   kritické informační infrastruktury, informačním systému základní služby
   nebo významném informačním systému.

   § 8

   Hlášení kybernetického bezpečnostního incidentu

   (1)  Orgány  a  osoby  uvedené v § 3 písm. b) až f) jsou povinny hlásit
   kybernetické bezpečnostní incidenty v jejich významné síti, informačním
   systému   kritické   informační  infrastruktury,  komunikačním  systému
   kritické informační infrastruktury, informačním systému základní služby
   nebo významném informačním systému, a to bezodkladně po jejich detekci;
   tím není dotčena informační povinnost podle jiného právního předpisu^3)
   nebo  přímo  použitelného  předpisu  Evropské unie upravujícího ochranu
   osobních údajů^11). V případě, že kybernetický bezpečnostní incident má
   významný  dopad  na  kontinuitu  poskytování základní služby, oznámí to
   provozovatel základní služby Úřadu.

   (2)  Poskytovatel  digitální  služby  je povinen bez zbytečného odkladu
   hlásit  kybernetický  bezpečnostní  incident  s  významným  dopadem  na
   poskytování  jeho  služeb,  pokud má přístup k informacím nezbytným pro
   posouzení významnosti tohoto dopadu.

   (3)  Orgány  a  osoby  uvedené  v  § 3 písm. b) a h) hlásí kybernetické
   bezpečnostní incidenty provozovateli národního CERT.

   (4)  Orgány  a  osoby  uvedené  v § 3 písm. c) až g) hlásí kybernetické
   bezpečnostní incidenty Úřadu.

   (5)  Povinnost  podle  odstavce  1  je  správcem  informačního  systému
   kritické  informační  infrastruktury,  komunikačního  systému  kritické
   informační  infrastruktury nebo významného informačního systému splněna
   i   tehdy,   pokud   byl   kybernetický  bezpečnostní  incident  hlášen
   provozovatelem   tohoto   systému.  Provozovatel  informačního  systému
   kritické  informační  infrastruktury,  komunikačního  systému  kritické
   informační   infrastruktury   nebo   významného   informačního  systému
   informuje   správce   tohoto   systému   o   hlášených   kybernetických
   bezpečnostních incidentech bez zbytečného odkladu.

   (6)   Orgány  a  osoby  neuvedené  v  §  3  mohou  hlásit  kybernetické
   bezpečnostní incidenty provozovateli národního CERT, nebo Úřadu.

   (7) Prováděcí právní předpis stanoví

   a)  typy,  kategorie  a  hodnocení  významnosti  dopadu  kybernetického
   bezpečnostního incidentu a

   b)   náležitosti   a   způsob   hlášení  kybernetického  bezpečnostního
   incidentu.

   (8)  Pokud  má  kybernetický  bezpečnostní  incident,  který  postihnul
   poskytovatele   digitální   služby,   významný   dopad   na  kontinuitu
   poskytování   základní   služby,  je  její  provozovatel  povinen  tuto
   skutečnost Úřadu nahlásit.

   Evidence

   § 9

   (1)  Úřad  vede  evidenci kybernetických bezpečnostních incidentů (dále
   jen „evidence incidentů“), která obsahuje

   a) hlášení kybernetického bezpečnostního incidentu,

   b)  identifikační údaje systému, ve kterém se kybernetický bezpečnostní
   incident vyskytl,

   c) údaje o zdroji kybernetického bezpečnostního incidentu a

   d)  postup  při  řešení  kybernetického bezpečnostního incidentu a jeho
   výsledek.

   (2)  Součástí evidence incidentů jsou údaje podle § 20 písm. f) až h) a
   l).

   (3)  Úřad poskytuje údaje z evidence incidentů orgánům veřejné moci pro
   výkon jejich působnosti.

   (4)  Úřad  může  poskytovat  údaje  z  evidence incidentů provozovateli
   národního  CERT, orgánům vykonávajícím působnost v oblasti kybernetické
   bezpečnosti v zahraničí a jiným osobám působícím v oblasti kybernetické
   bezpečnosti  v  rozsahu  nezbytném pro zajištění ochrany kybernetického
   prostoru.

   § 10

   (1)  Zaměstnanci České republiky zařazení k výkonu práce v Úřadu, kteří
   se  podílejí  na  řešení  kybernetického bezpečnostního incidentu, jsou
   vázáni   povinností   mlčenlivosti  o  údajích  z  evidence  incidentů.
   Povinnost  mlčenlivosti  trvá  i  po skončení pracovněprávního vztahu k
   Úřadu.

   (2)  Ředitel  Úřadu  může  osoby  podle  odstavce 1 zprostit povinnosti
   mlčenlivosti o údajích z evidence incidentů, s uvedením rozsahu údajů a
   rozsahu zproštění.

   § 10a

   Informace,   jejichž   zpřístupnění   by   mohlo   ohrozit  zajišťování
   kybernetické  bezpečnosti  nebo účinnost opatření vydaného podle tohoto
   zákona,  nebo  informace,  které  jsou  vedené v evidenci incidentů, ze
   kterých   by   bylo   možné   identifikovat  orgán  nebo  osobu,  která
   kybernetický   bezpečnostní   incident   ohlásila,  se  podle  předpisů
   upravujících svobodný přístup k informacím neposkytují.

   § 11

   Opatření

   (1)  Opatřeními  se rozumí úkony, jichž je třeba k ochraně informačních
   systémů  nebo služeb a sítí elektronických komunikací^1) před hrozbou v
   oblasti  kybernetické bezpečnosti nebo před kybernetickým bezpečnostním
   incidentem  anebo  k řešení již nastalého kybernetického bezpečnostního
   incidentu.

   (2) Opatřeními jsou

   a) varování,

   b) reaktivní opatření a

   c) ochranné opatření.

   (3) Reaktivní opatření jsou povinny provádět

   a)  orgány  a osoby uvedené v § 3 písm. a) a b) za stavu kybernetického
   nebezpečí  nebo  za  nouzového  stavu^4) vyhlášeného na základě žádosti
   podle § 21 odst. 6 a

   b) orgány a osoby uvedené v § 3 písm. c) až f).

   (4)  Ochranné opatření jsou povinny provádět orgány a osoby uvedené v §
   3 písm. c) až f).

   § 12

   Varování

   (1)  Úřad  vydá varování, dozví-li se zejména z vlastní činnosti nebo z
   podnětu  provozovatele národního CERT anebo od orgánů, které vykonávají
   působnost  v  oblasti  kybernetické bezpečnosti v zahraničí, o hrozbě v
   oblasti kybernetické bezpečnosti.

   (2) Varování Úřad zveřejní na svých internetových stránkách a oznámí je
   orgánům  a osobám uvedeným v § 3, jejichž kontaktní údaje jsou vedeny v
   evidenci podle § 16 odst. 4.

   (3)  Úřad  je z důvodu ochrany vnitřního pořádku a bezpečnosti, ochrany
   života   a  zdraví  osob  nebo  ochrany  ekonomiky  státu  oprávněn  po
   konzultaci  s  orgánem nebo osobou uvedenými v § 3 písm. c), d), f), g)
   nebo  h),  které  jsou  dotčeny kybernetickým bezpečnostním incidentem,
   veřejnost o tomto incidentu informovat nebo dotčenému orgánu nebo osobě
   uložit, aby tak učinil sám.

   Reaktivní a ochranné opatření

   § 13

   (1)  Úřad vydá rozhodnutí, ve kterém uloží provést reaktivní opatření k
   řešení  kybernetického  bezpečnostního  incidentu  anebo  k zabezpečení
   informačních  systémů  nebo  sítí a služeb elektronických komunikací^1)
   před  kybernetickým bezpečnostním incidentem, které je prvním úkonem ve
   věci.  Nepodaří-li  se rozhodnutí adresátovi doručit do vlastních rukou
   do  3 dnů ode dne jeho vydání, doručí se mu tak, že se vyvěsí na úřední
   desce  Úřadu  a  tímto  okamžikem je vykonatelné. Rozhodnutí podle věty
   první může Úřad vydat i v řízení na místě podle správního řádu.

   (2)  Rozklad  podaný  proti  rozhodnutí  podle odstavce 1 nemá odkladný
   účinek.

   (3)  Má-li se reaktivní opatření k řešení kybernetického bezpečnostního
   incidentu  anebo  k zabezpečení informačních systémů nebo sítí a služeb
   elektronických    komunikací^1)    před   kybernetickým   bezpečnostním
   incidentem týkat blíže neurčeného okruhu orgánů nebo osob, vydá je Úřad
   formou opatření obecné povahy.

   (4)  Orgány  a  osoby  uvedené  v  §  3 písm. a) až f) jsou povinny bez
   zbytečného  odkladu oznámit Úřadu provedení reaktivního opatření a jeho
   výsledek. Náležitosti oznámení stanoví prováděcí právní předpis.

   § 14

   Úřad  za účelem zvýšení ochrany informačních systémů nebo služeb a sítí
   elektronických  komunikací^1)  a  na  základě  analýzy  již  vyřešeného
   kybernetického  bezpečnostního  incidentu  jako  ochranné opatření vydá
   opatření obecné povahy, ve kterém orgánům a osobám uvedeným v § 3 písm.
   c)  až  f)  stanoví  způsob  zvýšení  ochrany informačních systémů nebo
   služeb  a  sítí  elektronických komunikací^1) a přiměřenou lhůtu k jeho
   provedení.

   § 15

   (1)  Opatření  obecné  povahy  podle  §  13  nebo  14  nabývá účinnosti
   okamžikem  jeho  vyvěšení  na  úřední  desce  Úřadu;  ustanovení  § 172
   správního  řádu  se  nepoužije.  O  vydání  opatření obecné povahy Úřad
   rovněž  vyrozumí  orgány a osoby uvedené v § 3, jejichž kontaktní údaje
   jsou vedeny v evidenci podle § 16 odst. 4.

   (2) Připomínky k opatření obecné povahy vydanému podle § 13 nebo 14 lze
   uplatnit  ve  lhůtě 30 dnů ode dne jeho vyvěšení na úřední desce Úřadu.
   Úřad  může  na  základě  uplatněných  připomínek opatření obecné povahy
   změnit nebo zrušit.

   § 15a

   (1)   Úřad  může  v  případě  hrozícího  kybernetického  bezpečnostního
   incidentu  na  návrh  správce  informačního systému, který marně vyzval
   provozovatele ke splnění povinnosti předat správci data, provozní údaje
   a  informace,  které má k dispozici v souvislosti s provozováním tohoto
   systému   kritické  informační  infrastruktury,  komunikačního  systému
   kritické   informační   infrastruktury   nebo  významného  informačního
   systému,  rozhodnutím  uložit  provozovateli  tohoto  systému povinnost
   předat správci data, provozní údaje a informace, které má k dispozici v
   souvislosti   s  provozováním  tohoto  systému;  návrh  musí  obsahovat
   odůvodnění  požadavku  s  ohledem  na hrozící kybernetický bezpečnostní
   incident,  podrobný  popis  předchozího  jednání  mezi provozovatelem a
   správcem   tohoto  systému  zejména  s  ohledem  na  nesplnění  smluvní
   povinnosti  provozovatele  a  možné  následky,  pokud nedojde k předání
   požadovaných dat, provozních údajů a informací.

   (2)  Rozhodnutí  o  uložení  povinnosti  předat  data, provozní údaje a
   informace  podle  odstavce  1 je prvním úkonem v řízení, je vykonatelné
   dnem doručení rozhodnutí a rozklad proti němu nemá odkladný účinek.

   (3) Pro úhradu nákladů vynaložených provozovatelem informačního systému
   kritické  informační  infrastruktury,  komunikačního  systému  kritické
   informační  infrastruktury  nebo  významného  informačního  systému  na
   předání   dat,  provozních  údajů  a  informací  podle  odstavce  1  se
   ustanovení § 6a odst. 4 použije obdobně.

   § 16

   Kontaktní údaje

   (1) Kontaktními údaji jsou

   a)   u  právnické  osoby  obchodní  firma  nebo  název,  adresa  sídla,
   identifikační číslo osoby nebo obdobné číslo přidělované v zahraničí,

   b)  u  podnikající  fyzické  osoby  obchodní  firma  nebo  jméno včetně
   odlišujícího   dodatku   nebo   dalšího   označení,   adresa   sídla  a
   identifikační číslo osoby,

   c)  u orgánu veřejné moci jeho název, adresa sídla, identifikační číslo
   osoby, bylo-li přiděleno, a identifikátor orgánu veřejné moci, pokud mu
   není  přiděleno  identifikační  číslo  osoby,  a údaje o fyzické osobě,
   která  je  za orgán nebo osobu uvedené v § 3 oprávněna jednat ve věcech
   upravených  tímto  zákonem,  a  to  jméno,  příjmení, telefonní číslo a
   adresa elektronické pošty.

   (2) Kontaktní údaje a jejich změny oznamují

   a)  orgány  a  osoby  uvedené  v  §  3  písm. a), b) a h) provozovateli
   národního CERT a

   b) orgány a osoby uvedené v § 3 písm. c) až g) Úřadu.

   (3)  Orgány  a  osoby uvedené v § 3 písm. c) až g) oznamují změny pouze
   těch údajů podle odstavce 1, které nejsou referenčními údaji vedenými v
   základních registrech, a to neprodleně.

   (4)  Úřad vede evidenci kontaktních údajů, která obsahuje údaje uvedené
   v odstavci 1.

   (5)  Úřad  je  za  stavu  kybernetického  nebezpečí  oprávněn vyžadovat
   kontaktní   údaje   shromážděné  provozovatelem  národního  CERT  podle
   odstavce 2 písm. a).

   (6)   Úřad   je   dále  oprávněn  si  pro  účely  kontroly  vyžádat  od
   provozovatele  národního CERT kontaktní údaje orgánů a osob uvedených v
   § 3 písm. h).

   (7)  Vzor  oznámení  kontaktních  údajů  a jeho formu stanoví prováděcí
   právní předpis.

   § 17

   Národní CERT

   (1)  Národní  CERT zajišťuje v rozsahu stanoveném tímto zákonem sdílení
   informací  na  národní  a  mezinárodní  úrovni  v  oblasti kybernetické
   bezpečnosti.

   (2) Provozovatel národního CERT

   a)  přijímá oznámení kontaktních údajů od orgánů a osob uvedených v § 3
   písm. a), b) a h) a tyto údaje eviduje a uchovává,

   b)  přijímá  hlášení  o  kybernetických  bezpečnostních  incidentech od
   orgánů  a  osob  uvedených  v  §  3 písm. b) a h) a tyto údaje eviduje,
   uchovává a chrání,

   c)  vyhodnocuje  kybernetické  bezpečnostní  incidenty  u orgánů a osob
   uvedených v § 3 písm. b) a h),

   d)  poskytuje  orgánům  a  osobám  uvedeným  v  §  3  písm. a), b) a h)
   metodickou  podporu,  pomoc  a  součinnost  při  výskytu kybernetického
   bezpečnostního incidentu,

   e)  působí  jako kontaktní místo pro orgány a osoby uvedené v § 3 písm.
   a), b) a h),

   f) provádí hodnocení zranitelností v oblasti kybernetické bezpečnosti,

   g)  předává  Úřadu  údaje  o  kybernetických bezpečnostních incidentech
   ohlášených podle § 8 odst. 3, bez uvedení ohlašovatele,

   h) předává Úřadu na vyžádání údaje podle § 16 odst. 5 a 6,

   i) plní roli týmu CSIRT podle příslušného předpisu Evropské unie^12),

   j)  informuje  bez uvedení identifikačních údajů ohlašovatele příslušný
   orgán  jiného členského státu o kybernetickém bezpečnostním incidentu s
   významným  dopadem  na  kontinuitu  poskytování základní nebo digitální
   služby  v  tomto členském státě a zároveň o tom informuje Úřad, přičemž
   zachovává bezpečnost a obchodní zájmy ohlašovatele,

   k) spolupracuje s týmy CSIRT jiných členských států a

   l)  přijímá  hlášení  o  kybernetických  bezpečnostních  incidentech od
   orgánů  a  osob  neuvedených  v § 3, a pokud to jeho kapacity umožňují,
   zpracovává  je  a  poskytuje orgánům nebo osobám dotčeným kybernetickým
   bezpečnostním incidentem metodickou podporu, pomoc a součinnost.

   (3)  Provozovatel  národního  CERT  může  vlastním  jménem a na vlastní
   odpovědnost   vykonávat   i   další   hospodářskou  činnost  v  oblasti
   kybernetické  bezpečnosti neupravenou tímto zákonem, pokud tato činnost
   nenaruší plnění povinností uvedených v odstavci 2.

   (4)  Provozovatel  národního  CERT  při  plnění  povinností uvedených v
   odstavci 2 koordinuje svou činnost s Úřadem.

   (5)  Provozovatel  národního  CERT  musí  při  plnění  povinností podle
   odstavce 2 postupovat nestranně.

   § 18

   Provozovatel národního CERT

   (1) Provozovatelem národního CERT se může stát pouze právnická osoba,

   a) která splňuje podmínky uvedené v odstavci 2 a

   b) se kterou Úřad uzavřel veřejnoprávní smlouvu podle § 19.

   (2) Provozovatelem národního CERT může být pouze právnická osoba, která

   a)  nevyvíjí  ani  nevyvíjela  činnost  proti  zájmu České republiky ve
   smyslu zákona upravujícího ochranu utajovaných informací,

   b)  provozuje  nebo  spravuje  informační  systémy  nebo  služby a sítě
   elektronických  komunikací^1)  anebo  se  na  jejich  provozu  a správě
   podílí, a to nejméně po dobu 5 let,

   c) má technické předpoklady v oblasti kybernetické bezpečnosti,

   d)  je  členem  nadnárodní  organizace  působící v oblasti kybernetické
   bezpečnosti,

   e)  nemá  v  evidenci daní u orgánů Finanční správy České republiky ani
   orgánů  Celní správy České republiky ani v evidenci daní, pojistného na
   sociální  zabezpečení  a  pojistného  na  veřejné  zdravotní  pojištění
   evidovány nedoplatky,

   f) nebyla pravomocně odsouzena za spáchání trestného činu uvedeného v §
   7 zákona o trestní odpovědnosti právnických osob a řízení proti nim,

   g) není zahraniční osobou podle jiného právního předpisu a

   h)  nebyla  založena nebo zřízena výlučně za účelem dosažení zisku; tím
   není dotčena možnost provozovatele národního CERT postupovat podle § 17
   odst. 3.

   (3) Zájemce prokazuje splnění podmínek předložením

   a) čestného prohlášení v případě odstavce 2 písm. a) až d), g) a h) a

   b)  potvrzení  orgánu  Finanční  správy  České republiky a Celní správy
   České republiky v případě odstavce 2 písm. e).

   (4)  Z  obsahu  čestného  prohlášení podle odstavce 3 písm. a) musí být
   zřejmé,  že  uchazeč  splňuje  příslušné  předpoklady.  Potvrzení podle
   odstavce  3 písm. b), že uchazeč nemá v evidenci daní u orgánů Finanční
   správy  České  republiky  ani orgánů Celní správy České republiky ani v
   evidenci  daní,  pojistného  na  sociální  zabezpečení  a pojistného na
   veřejné  zdravotní pojištění evidovány nedoplatky, nesmí být starší než
   30  dnů.  Za účelem prokázání podmínky uvedené v odstavci 2 písm. f) si
   Úřad  vyžádá  výpis  z  evidence Rejstříku trestů podle jiného právního
   předpisu^5).

   (5)  Provozovatel  národního  CERT  vykonává  činnosti podle podle § 17
   odst.  2  písm.  a)  až  c),  e)  a  g)  až l) bezúplatně. Provozovatel
   národního  CERT  je  povinen  vynaložit  k  řádnému  a  účelnému výkonu
   činností uvedených v § 17 odst. 2 nezbytné náklady.

   (6)   Úřad   zveřejní   na   svých   internetových  stránkách  údaje  o
   provozovateli  národního  CERT,  a  to  jeho obchodní firmu nebo název,
   adresu  sídla, identifikační číslo osoby, identifikátor datové schránky
   a adresu jeho internetových stránek.

   § 19

   Veřejnoprávní smlouva

   (1)   Úřad   uzavírá  veřejnoprávní  smlouvu  (dále  jen  „smlouva“)  s
   právnickou  osobou vybranou postupem podle § 163 odst. 4 správního řádu
   za  účelem  spolupráce  v  oblasti kybernetické bezpečnosti a zajištění
   činností podle § 17 odst. 2. Řízení o výběru žádosti vyhlašuje Úřad.

   (2) Smlouva obsahuje alespoň

   a) označení smluvních stran,

   b) vymezení předmětu smlouvy,

   c) práva a povinnosti smluvních stran,

   d) podmínky spolupráce smluvních stran,

   e) způsob a podmínky odstoupení smluvních stran od smlouvy,

   f) výpovědní lhůtu a výpovědní důvody,

   g)  zákaz  zneužití  údajů  získaných  v souvislosti s výkonem činností
   uvedených v § 17 odst. 2,

   h) vymezení podmínek pro výkon činnosti národního CERT podle § 17 odst.
   3 a

   i)  způsob  předání  a  rozsah údajů předávaných Úřadu v případě zániku
   závazku.

   (3)  Smlouvu  uzavřenou  podle  odstavce  1 Úřad zveřejňuje ve Věstníku
   Úřadu,  s  výjimkou  těch  částí smlouvy, jejichž zveřejnění neumožňuje
   jiný právní předpis.

   (4)  Není-li  uzavřena  smlouva podle odstavce 1, nebo v případě zániku
   závazku, vykonává činnost národního CERT Úřad.

   § 20

   Vládní CERT

   Vládní CERT jako součást Úřadu

   a)  přijímá oznámení kontaktních údajů od orgánů a osob uvedených v § 3
   písm. c) až g),

   b)  přijímá  hlášení  o  kybernetických  bezpečnostních  incidentech od
   orgánů a osob uvedených v § 3 písm. c) až g),

   c)  vyhodnocuje  údaje  o  kybernetických  bezpečnostních  událostech a
   kybernetických   bezpečnostních   incidentech   z  kritické  informační
   infrastruktury,   informačního   systému  základní  služby,  významných
   informačních systémů a dalších informačních systémů veřejné správy,

   d)  poskytuje orgánům a osobám uvedeným v § 3 písm. c) až g) metodickou
   podporu a pomoc,

   e)  poskytuje součinnost orgánům a osobám uvedeným v § 3 písm. c) až g)
   při  výskytu  kybernetického  bezpečnostního  incidentu  a kybernetické
   bezpečnostní události,

   f) přijímá podněty a údaje od orgánů a osob uvedených v § 3 a od jiných
   orgánů a osob a tyto podněty a údaje vyhodnocuje,

   g)   přijímá  údaje  od  provozovatele  národního  CERT  a  tyto  údaje
   vyhodnocuje,

   h)  přijímá  údaje  od  orgánů,  které  vykonávají  působnost v oblasti
   kybernetické bezpečnosti v zahraničí, a tyto údaje vyhodnocuje,

   i)  poskytuje  podle  § 9 odst. 4 provozovateli národního CERT, orgánům
   vykonávajícím  působnost v oblasti kybernetické bezpečnosti v zahraničí
   a  jiným  osobám  působícím  v oblasti kybernetické bezpečnosti údaje z
   evidence incidentů,

   j) provádí hodnocení zranitelností v oblasti kybernetické bezpečnosti,

   k)  informuje  bez uvedení identifikačních údajů ohlašovatele příslušný
   orgán  jiného  členského státu o kybernetickém bezpečnostním incidentu,
   který  má  významný dopad na kontinuitu poskytování základních služeb v
   tomto  členském  státě  nebo se dotýká poskytování digitálních služeb v
   tomto  členském  státě,  přičemž  zachovává bezpečnost a obchodní zájmy
   ohlašovatele,

   l)  přijímá hlášení o kybernetickém bezpečnostním incidentu od orgánů a
   osob neuvedených v § 3; vládní CERT hlášení zpracovává, a pokud to jeho
   kapacity  umožňují  a  jedná  se o kybernetický bezpečnostní incident s
   významným dopadem, poskytuje orgánům nebo osobám dotčeným kybernetickým
   bezpečnostním incidentem metodickou podporu, pomoc a součinnost,

   m) plní roli týmu CSIRT podle příslušného předpisu Evropské unie^12) a

   n) spolupracuje s týmy CSIRT jiných členských států.

   HLAVA III

   STAV KYBERNETICKÉHO NEBEZPEČÍ

   § 21

   (1)  Stavem  kybernetického  nebezpečí  se rozumí stav, ve kterém je ve
   velkém  rozsahu  ohrožena bezpečnost informací v informačních systémech
   nebo  bezpečnost  služeb  elektronických  komunikací anebo bezpečnost a
   integrita  sítí  elektronických  komunikací^1),  a tím by mohlo dojít k
   porušení  nebo  došlo k ohrožení zájmu České republiky ve smyslu zákona
   upravujícího ochranu utajovaných informací.

   (2) O vyhlášení stavu kybernetického nebezpečí rozhoduje ředitel Úřadu.
   Rozhodnutí  o  vyhlášení  stavu  kybernetického  nebezpečí se vyhlašuje
   vyvěšením   na   úřední   desce  Úřadu.  Informace  o  vyhlášení  stavu
   kybernetického  nebezpečí  se  zveřejňuje  v  celoplošném rozhlasovém a
   televizním   vysílání.   Provozovatel   celoplošného  televizního  nebo
   rozhlasového vysílání je povinen bez náhrady nákladů na základě žádosti
   Úřadu  neprodleně  a  bez  úpravy obsahu a smyslu uveřejnit informace o
   vyhlášení stavu kybernetického nebezpečí.

   (3)  Rozhodnutí  o  vyhlášení  stavu  kybernetického  nebezpečí  nabývá
   účinnosti okamžikem, který se v rozhodnutí stanoví. Stav kybernetického
   nebezpečí  se vyhlašuje na dobu nezbytně nutnou, nejdéle však na 7 dnů.
   Uvedenou  dobu  může  ředitel  Úřadu  prodloužit;  souhrnná doba trvání
   vyhlášeného stavu kybernetického nebezpečí nesmí být delší než 30 dnů.

   (4)  V průběhu vyhlášeného stavu kybernetického nebezpečí ředitel Úřadu
   informuje vládu o postupech při řešení stavu kybernetického nebezpečí a
   o  aktuálním stavu hrozeb, které vedly k vyhlášení stavu kybernetického
   nebezpečí.  Za stavu kybernetického nebezpečí a za nouzového stavu^4) v
   případech  podle  odstavce  6  je  Úřad  oprávněn vydat rozhodnutí nebo
   opatření  obecné povahy podle § 13 rovněž orgánům a osobám uvedeným v §
   3 písm. a) a b).

   (5)  Stav  kybernetického  nebezpečí  nelze  vyhlásit  v  případě,  kdy
   ohrožení   bezpečnosti   informací   v   informačních   systémech  nebo
   bezpečnosti  služeb  anebo  bezpečnosti a integrity sítí elektronických
   komunikací^1) lze odvrátit činností Úřadu podle tohoto zákona.

   (6)   Není-li   možné   odvrátit   ohrožení   bezpečnosti  informací  v
   informačních  systémech  nebo  bezpečnosti  služeb  anebo bezpečnosti a
   integrity    sítí    elektronických   komunikací^1)   v   rámci   stavu
   kybernetického  nebezpečí,  ředitel  Úřadu  neprodleně  požádá  vládu o
   vyhlášení  nouzového  stavu^4).  Rozhodnutí  a  opatření  obecné povahy
   vydaná  Úřadem  podle  § 13 před vyhlášením nouzového stavu zůstávají v
   platnosti,  pokud tato opatření nejsou v rozporu s krizovými opatřeními
   vyhlášenými vládou.

   (7)  Stav  kybernetického nebezpečí končí uplynutím doby, na kterou byl
   vyhlášen,  pokud ředitel Úřadu nerozhodne o jeho zrušení před uplynutím
   této doby, nebo vyhlášením nouzového stavu^4).

   HLAVA IV

   VÝKON STÁTNÍ SPRÁVY

   Úřad

   § 21a

   (1)  Zřizuje  se  Úřad  se sídlem v Brně jako ústřední správní úřad pro
   oblast   kybernetické   bezpečnosti   a  pro  vybrané  oblasti  ochrany
   utajovaných  informací podle zákona o ochraně utajovaných informací a o
   bezpečnostní  způsobilosti.  Příjmy  a  výdaje  Úřadu tvoří samostatnou
   kapitolu státního rozpočtu.

   (2)  V  čele  Úřadu je ředitel, kterého jmenuje po projednání ve výboru
   Poslanecké  sněmovny  příslušném  ve věcech bezpečnosti vláda, která ho
   též odvolává.

   (3) Ředitel Úřadu je odpovědný předsedovi vlády nebo pověřenému členovi
   vlády.

   § 22

   Úřad

   a) stanoví bezpečnostní opatření,

   b) vydává opatření,

   c)  plní  stanovené  úkoly  ve  vybraných oblastech ochrany utajovaných
   informací,

   d)  vede  evidence  podle  tohoto  zákona  a  podle  zákona  o  ochraně
   utajovaných informací,

   e)  ukládá  správní  tresty  za nedodržení povinností stanovených tímto
   zákonem  a  zákonem  o  ochraně  utajovaných informací a o bezpečnostní
   způsobilosti,

   f) působí jako koordinační orgán ve stavu kybernetického nebezpečí,

   g) spolupracuje s orgány a osobami, které působí v oblasti kybernetické
   bezpečnosti   a   kybernetické   obrany,   zejména   s  veřejnoprávními
   korporacemi,   výzkumnými   a   vývojovými  pracovišti  a  s  ostatními
   pracovišti  typu  CERT, a s orgány a osobami, které působí ve vybraných
   oblastech ochrany utajovaných informací,

   h)  zajišťuje mezinárodní spolupráci v oblasti kybernetické bezpečnosti
   a ve vybraných oblastech ochrany utajovaných informací,

   i)  sjednává  a  uzavírá  smlouvy  o  mezinárodní  spolupráci v oblasti
   kybernetické  bezpečnosti  a ve vybraných oblastech ochrany utajovaných
   informací,

   j)  zajišťuje  prevenci,  vzdělávání  a  metodickou  podporu  v oblasti
   kybernetické  bezpečnosti  a ve vybraných oblastech ochrany utajovaných
   informací,

   k)  zajišťuje  výzkum  a  vývoj v oblasti kybernetické bezpečnosti a ve
   vybraných oblastech ochrany utajovaných informací,

   l) uzavírá veřejnoprávní smlouvu s provozovatelem národního CERT,

   m)  zasílá  podle  krizového  zákona  Ministerstvu  vnitra  návrh prvků
   kritické  infrastruktury  v  odvětví komunikační a informační systémy v
   oblasti kybernetické bezpečnosti, jejichž provozovatelem je organizační
   složka státu,

   n)  určuje  podle  krizového  zákona  prvky  kritické  infrastruktury v
   odvětví   komunikační  a  informační  systémy  v  oblasti  kybernetické
   bezpečnosti, pokud nejde o prvky uvedené v písmeni m),

   o) ověřuje každé 2 roky aktuálnost určení prvků kritické infrastruktury
   podle písmen m) a n),

   p)  určuje  provozovatele  základní služby a informační systém základní
   služby,

   q)   zpracovává  a  vládě  ke  schválení  předkládá  národní  strategii
   kybernetické  bezpečnosti^13)  a  akční plán k jejímu naplňování a tuto
   strategii aktualizuje nejméně každých 5 let,

   r) je jednotným kontaktním místem pro zajištění přeshraniční spolupráce
   v oblasti kybernetické bezpečnosti v rámci Evropské unie,

   s) je příslušným orgánem v České republice a plní informační povinnosti
   vůči  Evropské  komisi  a  skupině  pro  spolupráci  podle  příslušného
   předpisu Evropské unie^14),

   t)  informuje veřejnost o kybernetickém bezpečnostním incidentu podle §
   12 odst. 3,

   u) provádí analýzu a monitoring kybernetických hrozeb a rizik,

   v)  vykonává  působnost  v oblasti veřejné regulované služby Evropského
   programu družicové navigace Galileo,

   w)  vydává  Věstník  Úřadu,  který  zveřejňuje  na  svých internetových
   stránkách,

   x)  plní další úkoly v oblasti kybernetické bezpečnosti stanovené tímto
   zákonem  a  ve  vybraných oblastech ochrany utajovaných informací podle
   zákona o ochraně utajovaných informací a o bezpečnostní způsobilosti.

   § 22a

   Určení  provozovatele  základní  služby a informačního systému základní
   služby

   (1)  Úřad  rozhodnutím  určí provozovatele základní služby a informační
   systém  základní  služby,  pokud  naplní odvětvová a dopadová kritéria,
   která zohledňují významnost

   a)  služeb poskytovaných v jednotlivých odvětvích uvedených v § 2 písm.
   i) a

   b) dopad kybernetického bezpečnostního incidentu zejména na

   1.  rozsah a kvalitu poskytování základní služby uživatelům, kteří jsou
   na ní závislí,

   2. ekonomické a společenské činnosti a veřejnou bezpečnost,

   3. vzájemnou závislost odvětví uvedených v § 2 písm. i).

   Dopadová  a odvětvová kritéria pro určení provozovatele základní služby
   a  vymezení  významnosti dopadu narušení základní služby na zabezpečení
   společenských  nebo  ekonomických  činností  stanoví  prováděcí  právní
   předpis.

   (2)  V  případě, že Úřad zjistí, že orgán nebo osoba, které hodlá určit
   podle  odstavce  1  jako provozovatele základní služby, poskytují danou
   službu  i  v  jiném  členském  státě,  provede před rozhodnutím ve věci
   konzultaci s příslušným orgánem dotčeného členského státu.

   (3)  Proti  rozhodnutí  Úřadu  o určení provozovatele základní služby a
   informačního systému základní služby není rozklad přípustný.

   (4)  Úřad  ověřuje  nejméně  každé  2  roky ode dne vydání rozhodnutí o
   určení  provozovatele  základní  služby,  zda jsou splněny podmínky pro
   určení  provozovatele  základní  služby a informačního systému základní
   služby.

   § 22b

   (1)  Úřadu jsou poskytovány pro výkon působnosti podle tohoto zákona ze
   základního registru obyvatel referenční údaje, kterými jsou

   a) příjmení,

   b) jméno, popřípadě jména,

   c) adresa místa pobytu,

   d)  datum, místo a okres narození; u subjektu údajů, který se narodil v
   cizině, datum, místo a stát, kde se narodil,

   e) datum, místo a okres úmrtí; jde-li o úmrtí subjektu údajů mimo území
   České  republiky,  datum  úmrtí,  místo  a stát, na jehož území k úmrtí
   došlo,

   f) státní občanství, popřípadě více státních občanství,

   g)  záznam  o  zřízení datové schránky a identifikátor datové schránky,
   je-li tato datová schránka zpřístupněna.

   (2)  Úřadu  jsou poskytovány pro výkon působnosti podle tohoto zákona z
   agendového  informačního  systému evidence obyvatel o státních občanech
   České republiky údaje, kterými jsou

   a) jméno, popřípadě jména, příjmení, včetně předchozích příjmení, rodné
   příjmení,

   b) rodné číslo, pokud není přiděleno, datum narození,

   c)  adresa  místa  trvalého  pobytu,  včetně  předchozích  adres  místa
   trvalého  pobytu,  popřípadě  adresa,  na  kterou  mají  být doručovány
   písemnosti podle jiného právního předpisu,

   d) omezení svéprávnosti, jméno, popřípadě jména, příjmení a rodné číslo
   opatrovníka;  nebylo-li  opatrovníkovi  rodné  číslo  přiděleno, datum,
   místo  a  okres  narození;  je-li  opatrovníkem  ustanoven orgán místní
   správy, název a adresa sídla,

   e)  datum,  místo a okres úmrtí; jde-li o úmrtí občana mimo území České
   republiky, datum úmrtí, místo a stát, na jehož území k úmrtí došlo,

   f)  den,  který  byl  v rozhodnutí soudu o prohlášení za mrtvého uveden
   jako  den  smrti, popřípadě jako den, který občan prohlášený za mrtvého
   nepřežil.

   Údaje,  které  jsou  vedeny  jako referenční údaje v základním registru
   obyvatel,   se  využijí  z  agendového  informačního  systému  evidence
   obyvatel, pouze pokud jsou ve tvaru předcházejícím současný stav.

   (3)  Úřadu  jsou poskytovány pro výkon působnosti podle tohoto zákona z
   informačního systému cizinců o cizincích údaje, kterými jsou

   a) jméno, popřípadě jména, příjmení, rodné příjmení,

   b) datum narození,

   c) rodné číslo,

   d) státní občanství, popřípadě více státních občanství,

   e) druh a adresa místa pobytu,

   f) číslo a platnost oprávnění k pobytu,

   g) omezení svéprávnosti,

   h)  datum,  místo  a  okres  úmrtí;  jde-li  o  úmrtí  mimo území České
   republiky, stát, na jehož území k úmrtí došlo, popřípadě datum úmrtí,

   i)  den,  který  byl  v rozhodnutí soudu o prohlášení za mrtvého uveden
   jako den smrti, popřípadě jako den, který cizinec prohlášený za mrtvého
   nepřežil.

   Údaje,  které  jsou  vedeny  jako referenční údaje v základním registru
   obyvatel,  se  využijí z informačního systému cizinců, pouze pokud jsou
   ve tvaru předcházejícím současný stav.

   (4)  Úřadu  jsou poskytovány pro výkon působnosti podle tohoto zákona z
   registru rodných čísel o fyzických osobách, kterým bylo přiděleno rodné
   číslo,  avšak  nejsou  vedeny  v agendovém informačním systému evidence
   obyvatel, údaje, kterými jsou

   a) jméno, popřípadě jména, příjmení, popřípadě rodné příjmení,

   b) rodné číslo,

   c) v případě změny rodného čísla původní rodné číslo,

   d) den, měsíc a rok narození,

   e)  místo  a okres narození; u fyzické osoby narozené v cizině stát, na
   jehož území se narodila.

   (5)  Úřadu jsou poskytovány pro výkon působnosti podle tohoto zákona ze
   základního  registru  právnických  osob, podnikajících fyzických osob a
   orgánů veřejné moci údaje, kterými jsou

   a)  obchodní  firma  nebo  název  právnické osoby nebo jméno, popřípadě
   jména, a příjmení podnikající fyzické osoby,

   b) datum vzniku nebo datum zápisu do evidence podle zvláštních právních
   předpisů,

   c)  datum zániku nebo datum výmazu z evidence podle zvláštních právních
   předpisů,

   d) právní forma,

   e)  záznam  o  zřízení datové schránky a identifikátor datové schránky,
   je-li tato datová schránka zpřístupněna,

   f)  statutární  orgán  vyjádřený  referenční vazbou na registr obyvatel
   anebo  na registr osob nebo údajem o jménu, popřípadě jménech, příjmení
   a bydlišti u zahraniční fyzické osoby,

   g) právní stav,

   h)  adresa  sídla  právnické  osoby nebo adresa místa podnikání fyzické
   osoby  ve  formě  referenční vazby (kódu adresního místa) na referenční
   údaj o adrese v registru územní identifikace.

   (6)  K  údajům  podle odstavců 2 až 5 vedeným v agendových informačních
   systémech jsou Úřadu poskytovány i jejich předchozí změny.

   (7)  Z  poskytovaných  údajů  lze  v konkrétním případě použít vždy jen
   takové údaje, které jsou nezbytné ke splnění daného úkolu.

   HLAVA V

   KONTROLA, NÁPRAVNÁ OPATŘENÍ A PŘESTUPKY

   § 23

   Kontrola

   (1)  Úřad  vykonává  kontrolu  v  oblasti kybernetické bezpečnosti. Při
   výkonu  kontroly  Úřad zjišťuje, jak orgány a osoby uvedené v § 3 písm.
   a)  až  g)  plní  povinnosti  stanovené  tímto zákonem a rozhodnutími a
   opatřeními  obecné  povahy  vydanými  Úřadem  podle  tohoto  zákona,  a
   dodržují  prováděcí právní předpisy v oblasti kybernetické bezpečnosti.
   Je-li  důvodné  podezření,  že  poskytovatel  digitální  služby  neplní
   povinnosti stanovené tímto zákonem, provede u něj Úřad kontrolu.

   (2) Při výkonu kontroly se postupuje přiměřeně podle kontrolního řádu.

   (3) Kontrolu vykonávají pověření zaměstnanci Úřadu.

   § 24

   Nápravná opatření

   (1) Zjistí-li Úřad při kontrole nedostatky, uloží kontrolovanému orgánu
   nebo osobě, aby je ve stanovené lhůtě odstranila, popřípadě určí, jakým
   způsobem.

   (2)  Pokud  je  informační  systém  kritické informační infrastruktury,
   komunikační   systém  kritické  informační  infrastruktury,  informační
   systém  základní  služby  nebo  významný informační systém pro zjištěné
   nedostatky    bezprostředně    ohrožen    kybernetickým   bezpečnostním
   incidentem,   který  jej  může  významně  poškodit  nebo  zničit,  může
   kontrolní  orgán  zakázat  kontrolovanému  orgánu  nebo osobě používání
   tohoto  systému  anebo jeho části do doby, než bude zjištěný nedostatek
   odstraněn.

   Kontrola činnosti Úřadu

   § 24a

   (1)  Kontrolu  činnosti  Úřadu  vykonává  Poslanecká  sněmovna, která k
   tomuto  účelu  zřizuje  zvláštní  kontrolní  orgán (dále jen "kontrolní
   orgán").

   (2)  Kontrolní  orgán  se  skládá ze 7 členů. Členem kontrolního orgánu
   může být pouze poslanec Poslanecké sněmovny.

   (3)   Pokud  tento  zákon  nestanoví  jinak,  vztahuje  se  na  jednání
   kontrolního  orgánu  a  na práva a povinnosti jeho členů přiměřeně jiný
   právní předpis^15).

   (4)  Členové  kontrolního  orgánu  mohou vstupovat v doprovodu ředitele
   Úřadu nebo jím pověřeného zaměstnance do objektů Úřadu.

   (5) Ředitel Úřadu předkládá kontrolnímu orgánu

   a) zprávu o činnosti Úřadu,

   b) návrh rozpočtu Úřadu,

   c) podklady potřebné ke kontrole plnění rozpočtu Úřadu,

   d) vnitřní předpisy Úřadu,

   e)  na  vyžádání  zprávu  o  jednotlivých kybernetických bezpečnostních
   incidentech    z   kritické   informační   infrastruktury,   významných
   informačních systémů a informačních systémů základní služby.

   § 24b

   (1)  Má-li  kontrolní  orgán  za to, že činnost Úřadu nezákonně omezuje
   nebo poškozuje práva a svobody občanů nebo že rozhodovací činnost Úřadu
   v  rámci  správního  řízení je stižena vadami, je oprávněn požadovat od
   ředitele Úřadu potřebné vysvětlení.

   (2)  Každé  porušení  zákona  zaměstnancem  Úřadu při plnění povinností
   podle  tohoto  zákona  a  ve vybraných oblastech podle zákona o ochraně
   utajovaných  informací  a  o bezpečnostní způsobilosti, které kontrolní
   orgán  zjistí  při  své  činnosti,  je povinen oznámit řediteli Úřadu a
   předsedovi vlády.

   § 24c

   Povinnost  zachovávat  mlčenlivost  uložená  členům  kontrolního orgánu
   podle  zákona  se  nevztahuje  na  případy,  kdy kontrolní orgán podává
   oznámení podle § 24b odst. 2.

   Přestupky

   § 25

   (1) Poskytovatel služby elektronických komunikací a subjekt zajišťující
   síť   elektronických  komunikací  nebo  orgán  nebo  osoba  zajišťující
   významnou síť se dopustí přestupku tím, že

   a)  nesplní za stavu kybernetického nebezpečí povinnost uloženou Úřadem
   v rozhodnutí nebo v opatření obecné povahy podle § 13, nebo

   b)  nesplní  některou z povinností uloženou nápravným opatřením podle §
   24.

   (2)  Správce  nebo provozovatel informačního nebo komunikačního systému
   kritické  informační  infrastruktury  nebo  správce  nebo  provozovatel
   významného informačního systému se dopustí přestupku tím, že

   a)  v  rozporu  s  §  4  odst.  2  nezavede nebo neprovádí bezpečnostní
   opatření anebo nevede bezpečnostní dokumentaci,

   b) neohlásí kybernetický bezpečnostní incident podle § 8 odst. 1 a 4,

   c)  nesplní  povinnost  uloženou  Úřadem  v  rozhodnutí nebo v opatření
   obecné povahy podle § 13 nebo 14,

   d) nesplní povinnost uloženou Úřadem v rozhodnutí podle § 15a odst. 1,

   e) nepředá data, provozní údaje a informace podle § 6a odst. 2,

   f) nepředá data, provozní údaje a informace podle § 6a odst. 3,

   g) nezničí kopie dat, provozních údajů a informací podle § 6a odst. 3,

   h) neumožní správci dohled nad průběhem zničení dat, provozních údajů a
   informací podle § 6a odst. 3,

   i)  neoznámí kontaktní údaje nebo jejich změnu Úřadu podle § 16 odst. 2
   písm. b) nebo

   j)  nesplní  některou z povinností uloženou nápravným opatřením podle §
   24.

   (3) Správce informačního nebo komunikačního systému kritické informační
   infrastruktury   nebo   významného   informačního  systému  se  dopustí
   přestupku tím, že neinformuje provozovatele systému podle § 4a odst. 1.

   (4)  Správce  nebo provozovatel informačního nebo komunikačního systému
   kritické   informační  infrastruktury  se  dopustí  přestupku  tím,  že
   neinformuje  subjekt  zajišťující síť elektronických komunikací podle §
   4a odst. 2.

   (5)  Provozovatel  informačního  nebo  komunikačního  systému  kritické
   informační infrastruktury se dopustí přestupku tím, že

   a) nesplní povinnost uloženou Úřadem v rozhodnutí podle § 15a odst. 1,

   b) nepředá data, provozní údaje a informace podle § 6a odst. 2,

   c) nepředá data, provozní údaje a informace podle § 6a odst. 3,

   d)  nezničí kopie dat, provozních údajů a informací podle § 6a odst. 3,
   nebo

   e) neumožní správci dohled nad průběhem zničení dat, provozních údajů a
   informací podle § 6a odst. 3.

   (6)  Orgán  nebo  osoba  zajišťující významnou síť se dopustí přestupku
   tím, že neohlásí kybernetický bezpečnostní incident podle § 8 odst. 1 a
   3.

   (7)  Správce  a  provozovatel  informačního  systému základní služby se
   dopustí přestupku tím, že

   a)  v  rozporu  s  §  4  odst.  2  nezavede nebo neprovádí bezpečnostní
   opatření nebo nevede bezpečnostní dokumentaci,

   b) neohlásí kybernetický bezpečnostní incident podle § 8 odst. 1 a 4,

   c)  nesplní  povinnost  informovat veřejnost uloženou Úřadem podle § 12
   odst. 3,

   d) nesplní povinnost uloženou Úřadem podle § 13 nebo 14,

   e)  neoznámí kontaktní údaje nebo jejich změnu Úřadu podle § 16 odst. 2
   písm. b), nebo

   f)  nesplní  některou z povinností uloženou nápravným opatřením podle §
   24.

   (8)  Správce  nebo provozovatel informačního nebo komunikačního systému
   kritické   informační   infrastruktury,   správce   nebo   provozovatel
   významného informačního systému, správce nebo provozovatel informačního
   systému  základní  služby  a  provozovatel  základní služby, kteří jsou
   orgánem  veřejné  moci,  se dopustí přestupku tím, že uzavřou smlouvu s
   poskytovatelem služeb cloud computingu v rozporu s § 4 odst. 5.

   (9)  Správce  nebo provozovatel informačního nebo komunikačního systému
   kritické informační infrastruktury se dopustí přestupku tím, že nesplní
   povinnost informovat veřejnost uloženou Úřadem podle § 12 odst. 3.

   (10) Provozovatel základní služby se dopustí přestupku tím, že

   a) neinformuje správce nebo provozovatele informačního systému základní
   služby podle § 4a odst. 3,

   b)  nenahlásí  významný dopad na kontinuitu poskytování základní služby
   podle § 8 odst. 1 a 4,

   c)  nenahlásí  významný dopad na kontinuitu poskytování základní služby
   způsobený kybernetickým bezpečnostním incidentem podle § 8 odst. 8,

   d)  nesplní  povinnost  informovat veřejnost uloženou Úřadem podle § 12
   odst. 3, nebo

   e)  neoznámí kontaktní údaje nebo jejich změnu Úřadu podle § 16 odst. 2
   písm. b).

   (11) Poskytovatel digitální služby se dopustí přestupku tím, že

   a) neustaví svého zástupce podle § 3a odst. 1,

   b)  v  rozporu  s  §  4  odst.  3  nezavede nebo neprovádí bezpečnostní
   opatření,

   c) neohlásí kybernetický bezpečnostní incident podle § 8 odst. 2 a 3,

   d)  nesplní  povinnost  informovat veřejnost uloženou Úřadem podle § 12
   odst. 3, nebo

   e)  neoznámí kontaktní údaje nebo jejich změnu podle § 16 odst. 2 písm.
   a).

   (12) Za přestupek lze uložit pokutu do

   a) 5 000 000 Kč, jde-li o přestupek podle odstavce 2 písm. a), odstavce
   7 písm. a) nebo odstavce 11 písm. b),

   b)  1 000 000 Kč, jde-li o přestupek podle odstavce 1 písm. a) nebo b),
   odstavce  2  písm.  b),  c) nebo e), odstavce 3, odstavce 4, odstavce 5
   písm.  a),  c)  nebo d), odstavce 6, odstavce 7 písm. b) až d) nebo f),
   odstavce  8,  odstavce  9,  odstavce 10 písm. a) až d) nebo odstavce 11
   písm. a), c) nebo d),

   c) 200 000 Kč, jde-li o přestupek podle odstavce 5 písm. b) nebo e),

   d)  10 000 Kč, jde-li o přestupek podle odstavce 2 písm. d), odstavce 7
   písm. e), odstavce 10 písm. e) nebo odstavce 11 písm. e).

   § 26

   (1)  Fyzická  osoba  se  dopustí  přestupku  tím,  že  poruší povinnost
   uvedenou v § 10 odst. 1.

   (2) Za přestupek podle odstavce 1 lze uložit pokutu do 50 000 Kč.

   § 27

   Společné ustanovení k přestupkům

   Přestupky podle tohoto zákona projednává a pokuty vybírá Úřad.

   HLAVA VI

   ZÁVĚREČNÁ USTANOVENÍ

   § 28

   Zmocňovací ustanovení

   (1)  Úřad  a  Ministerstvo vnitra stanoví vyhláškou významné informační
   systémy a jejich určující kritéria podle § 6 písm. d).

   (2) Úřad stanoví vyhláškou

   a)  obsah  a  strukturu  bezpečnostní dokumentace, obsah bezpečnostních
   opatření  a  rozsah  bezpečnostních opatření podle § 6 písm. a) až c) a
   obsah a rozsah bezpečnostních pravidel podle § 6 písm. e),

   b)    typy,    kategorie   a   hodnocení   významnosti   kybernetických
   bezpečnostních  incidentů a náležitosti a způsob hlášení kybernetického
   bezpečnostního incidentu podle § 8 odst. 7,

   c)  náležitosti  oznámení  o  provedení  reaktivního  opatření  a  jeho
   výsledku podle § 13 odst. 4,

   d) vzor oznámení kontaktních údajů a jeho formu podle § 16 odst. 7,

   e)  dopadová  a  odvětvová  kritéria  pro určení provozovatele základní
   služby  a  vymezení  významnosti  dopadu  narušení  základní  služby na
   zabezpečení  společenských nebo ekonomických činností podle § 22a odst.
   1,

   f) způsob likvidace dat, provozních údajů, informací a jejich kopií.

   Přechodná ustanovení

   § 29

   (1)  Orgány  a osoby uvedené v § 3 písm. a) a b) oznámí kontaktní údaje
   podle § 16 nejpozději do 30 dnů ode dne nabytí účinnosti tohoto zákona.

   (2)  Orgány  a  osoby  uvedené  v  §  3 písm. b) začnou plnit povinnost
   stanovenou  v  §  8  odst.  1  a  2 nejpozději do 1 roku ode dne nabytí
   účinnosti tohoto zákona.

   § 30

   Orgány a osoby uvedené v § 3 písm. c) a d)

   a)  oznámí  kontaktní  údaje  podle  §  16 nejpozději do 30 dnů ode dne
   určení jejich informačního systému nebo komunikačního systému kritickou
   informační infrastrukturou,

   b)  začnou plnit povinnost stanovenou v § 8 odst. 1 a 4 nejpozději do 1
   roku  ode  dne  určení  jejich  informačního systému nebo komunikačního
   systému kritickou informační infrastrukturou a

   c) zavedou bezpečnostní opatření podle § 4 odst. 2 nejpozději do 1 roku
   ode  dne  určení jejich informačního systému nebo komunikačního systému
   kritickou informační infrastrukturou.

   § 31

   Orgány a osoby uvedené v § 3 písm. e)

   a)  oznámí  kontaktní  údaje  podle  §  16 nejpozději do 30 dnů ode dne
   naplnění  určujících  kritérií  významného  informačního systému jejich
   informačních systémů,

   b)  začnou plnit povinnost stanovenou v § 8 odst. 1 a 4 nejpozději do 1
   roku  ode  dne  naplnění  určujících  kritérií  významného informačního
   systému a

   c) zavedou bezpečnostní opatření podle § 4 odst. 2 nejpozději do 1 roku
   ode dne naplnění určujících kritérií významného informačního systému.

   § 32

   Činnost   národního   CERT  vykonává  do  doby,  než  nabude  účinnosti
   veřejnoprávní  smlouva  uzavřená podle § 19, ten, kdo přede dnem nabytí
   účinnosti  tohoto  zákona vykonával činnost, kterou podle tohoto zákona
   vykonává  národní  CERT, nejdéle však do 2 let ode dne nabytí účinnosti
   tohoto zákona.

   § 33

   Společná ustanovení

   (1) Tento zákon se vztahuje pouze na takové informační nebo komunikační
   systémy  zpravodajských  služeb,  které  splňují  podmínky  pro  určení
   kritické  informační  infrastruktury,  a  to  v  rozsahu  §  12  a  16;
   ustanovení  §  4  se  na  tyto systémy použije přiměřeně a Úřad je jako
   prvky kritické infrastruktury podle § 22 odst. 2 písm. m) nenavrhuje.

   (2)  Na  informační systém Policie České republiky a Generální inspekce
   bezpečnostních sborů pro analytickou činnost v trestním řízení se tento
   zákon  vztahuje  pouze  v rozsahu § 12 a 16; ustanovení § 4 se na tento
   systém  použije  přiměřeně. To neplatí, pokud je tento systém kritickou
   informační infrastrukturou.

   (3)  Tento  zákon  se vztahuje pouze na poskytovatele digitální služby,
   který   je   právnickou   osobou   a   není  mikropodnikem  nebo  malým
   podnikem^16).

   (4)  Tento zákon se nevztahuje na poskytovatele digitální služby, který
   má sídlo v jiném členském státě.

   ČÁST DRUHÁ

   zrušena

   § 34

   zrušen

   ČÁST TŘETÍ

   Změna zákona o elektronických komunikacích

   § 35

   Zákon  č.  127/2005  Sb.,  o  elektronických  komunikacích  a  o  změně
   některých  souvisejících  zákonů (zákon o elektronických komunikacích),
   ve  znění  zákona  č.  290/2005  Sb., zákona č. 361/2005 Sb., zákona č.
   186/2006 Sb., zákona č. 235/2006 Sb., zákona č. 310/2006 Sb., zákona č.
   110/2007 Sb., zákona č. 261/2007 Sb., zákona č. 304/2007 Sb., zákona č.
   124/2008 Sb., zákona č. 177/2008 Sb., zákona č. 189/2008 Sb., zákona č.
   247/2008 Sb., zákona č. 384/2008 Sb., zákona č. 227/2009 Sb., zákona č.
   281/2009   Sb.,   zákona  č.  153/2010  Sb.,  nálezu  Ústavního  soudu,
   vyhlášeného  pod  č.  94/2011  Sb.,  zákona  č. 137/2011 Sb., zákona č.
   341/2011 Sb., zákona č. 375/2011 Sb., zákona č. 420/2011 Sb., zákona č.
   457/2011 Sb., zákona č. 458/2011 Sb., zákona č. 468/2011 Sb., zákona č.
   18/2012  Sb.,  zákona č. 19/2012 Sb., zákona č. 142/2012 Sb., zákona č.
   167/2012  Sb.,  zákona č. 273/2012 Sb., zákona č. 214/2013 Sb. a zákona
   č. 303/2013 Sb., se mění takto:

   1. V § 89 se doplňuje odstavec 4, který včetně poznámky pod čarou č. 62
   zní:

   „(4)  Podnikatel  zajišťující veřejnou komunikační síť nebo poskytující
   veřejně dostupnou službu elektronických komunikací je povinen na žádost
   účastníka bezplatně a ve formě umožňující další elektronické zpracování
   dat poskytnout mu provozní a lokalizační údaje, které má k dispozici na
   základě  tohoto  zákona,  pokud  je nemohl účastník pro poruchu na jeho
   zařízení   v   důsledku   kybernetického  bezpečnostního  incidentu^62)
   zachytit nebo uložit. Údaje podnikatel předá, je-li to technicky možné,
   bezodkladně,  nejpozději  však do 3 dnů ode dne doručení žádosti nebo v
   případě probíhající komunikace ode dne jejího uskutečnění.

   62)  § 7 odst. 2 zákona č. 181/2014 Sb., o kybernetické bezpečnosti a o
   změně souvisejících zákonů (zákon o kybernetické bezpečnosti).“.

   2. V § 118 odst. 14 písm. y) se slovo „nebo“ zrušuje.

   3.  V  § 118 se na konci odstavce 14 tečka nahrazuje slovem „ , nebo“ a
   doplňuje se písmeno ad), které zní:

   „ad)  v  rozporu  s  §  89  odst.  4 neposkytne údaje, nebo je poskytne
   opožděně.“.

   4.  V  §  118  odst.  22 písm. a) se slovo „nebo“ nahrazuje čárkou a na
   konci textu písmene a) se doplňují slova „nebo odstavce 14 písm. ad)“.

   ČÁST ČTVRTÁ

   zrušena

   § 36

   zrušen

   ČÁST PÁTÁ

   Změna zákona o provozování rozhlasového a televizního vysílání

   § 37

   V  §  32  odst.  1  písm.  k)  zákona  č.  231/2001  Sb., o provozování
   rozhlasového  a televizního vysílání a o změně dalších zákonů, ve znění
   zákona  č.  274/2003 Sb., se za slova „válečného stavu,“ vkládají slova
   „stavu kybernetického nebezpečí,“.

   ČÁST ŠESTÁ

   ÚČINNOST

   § 38

   Tento zákon nabývá účinnosti dnem 1. ledna 2015.

   Hamáček v. r.

   Zeman v. r.

   Sobotka v. r.

   Vybraná ustanovení novel

   Čl.IV zákona č. 104/2017 Sb.

   Přechodné ustanovení

   Provozovatel  informačního  systému kritické informační infrastruktury,
   komunikačního   systému   kritické   informační   infrastruktury   nebo
   významného  informačního systému určeného podle zákona č. 181/2014 Sb.,
   ve znění účinném přede dnem nabytí účinnosti tohoto zákona,

   a)  oznámí kontaktní údaje podle § 16 zákona č. 181/2014 Sb. nejpozději
   do 30 dnů ode dne nabytí účinnosti tohoto zákona,

   b)  začne  plnit  povinnost  stanovenou  v  §  8  odst. 1 a 3 zákona č.
   181/2014  Sb.  nejpozději  do  6 měsíců ode dne nabytí účinnosti tohoto
   zákona a

   c)  zavede  bezpečnostní  opatření podle § 4 odst. 2 zákona č. 181/2014
   Sb.  nejpozději  do  6 měsíců ode dne nabytí účinnosti tohoto zákona. V
   případě  zavedení  bezpečnostních  opatření  má  provozovatel  nárok na
   úhradu  nákladů  spojených  s přijetím bezpečnostního opatření; náklady
   provozovateli uhradí správce daného systému.

   Čl.II zákona č. 205/2017 Sb.

   Přechodné ustanovení

   1. Úřad určí provozovatele základní služby a informační systém základní
   služby podle § 22a odst. 1 zákona č. 181/2014 Sb., ve znění účinném ode
   dne nabytí účinnosti tohoto zákona, do 9. listopadu 2018.

   2.  Orgány  a  osoby  uvedené v § 3 písm. f) zákona č. 181/2014 Sb., ve
   znění účinném ode dne nabytí účinnosti tohoto zákona,

   a)  oznámí  Úřadu  do  30  dnů ode dne, kdy byly informovány podle § 4a
   odst.  3  zákona  č.  181/2014  Sb.,  ve  znění  účinném ode dne nabytí
   účinnosti  tohoto  zákona, kontaktní údaje podle § 16 odst. 1 zákona č.
   181/2014 Sb., ve znění účinném ke dni nabytí účinnosti tohoto zákona, a

   b) začnou nejpozději do 1 roku ode dne, kdy byly informovány podle § 4a
   odst.  3  zákona  č.  181/2014  Sb.,  ve  znění  účinném ode dne nabytí
   účinnosti  tohoto  zákona,  plnit  ostatní  povinnosti  podle zákona č.
   181/2014 Sb., ve znění účinném ode dne nabytí účinnosti tohoto zákona.

   3. Poskytovatel digitální služby

   a)  oznámí  Úřadu  nejpozději do 30 dnů ode dne nabytí účinnosti tohoto
   zákona  kontaktní  údaje  podle § 16 odst. 1 zákona č. 181/2014 Sb., ve
   znění účinném ke dni nabytí účinnosti tohoto zákona, a

   b)  začne  nejpozději  do 1 roku ode dne nabytí účinnosti tohoto zákona
   plnit ostatní povinnosti podle zákona č. 181/2014 Sb., ve znění účinném
   ode dne nabytí účinnosti tohoto zákona.

   4. Orgány a osoby uvedené v § 3 písm. c) až f) jsou povinny, v případě,
   že podmínky jejich smluvního vztahu uzavřeného s dodavatelem pro jejich
   informační  nebo komunikační systém nesplňují požadavky podle zákona č.
   181/2014  Sb., ve znění účinném ode dne nabytí účinnosti tohoto zákona,
   a  jeho prováděcích právních předpisů, uvést smluvní vztah do souladu s
   těmito požadavky do 1 roku ode dne nabytí účinnosti tohoto zákona.

   5.  Řízení o správních deliktech a přestupcích podle zákona č. 181/2014
   Sb.,  zahájená  a nedokončená přede dnem nabytí účinnosti tohoto zákona
   dokončí Národní úřad pro kybernetickou a informační bezpečnost. Národní
   bezpečnostní  úřad předá Národnímu úřadu pro kybernetickou a informační
   bezpečnost  ke  dni  nabytí  účinnosti  tohoto zákona veškeré doklady a
   údaje  týkající  se  nedokončených řízení a o předání sepíše s Národním
   úřadem pro kybernetickou a informační bezpečnost protokol.

   6.  Výkon  práv  a  povinností  ze  smlouvy uzavřené podle § 19 odst. 1
   zákona  č. 181/2014 Sb., přechází ke dni nabytí účinnosti tohoto zákona
   z  Národního  bezpečnostního  úřadu na Národní úřad pro kybernetickou a
   informační bezpečnost.

   7.  Národní bezpečnostní úřad předá Národnímu úřadu pro kybernetickou a
   informační  bezpečnost  do  6  měsíců  ode  dne nabytí účinnosti tohoto
   zákona  veškeré doklady a údaje týkající se výkonu působnosti, která ke
   dni  nabytí  účinnosti  tohoto  zákona  přechází  na  Národní  úřad pro
   kybernetickou a informační bezpečnost.

   8.  Výkon  práv  a  povinností  vyplývajících z pracovněprávních vztahů
   zaměstnanců  Národního  bezpečnostního úřadu, kteří zajišťovali činnost
   Národního  bezpečnostního  úřadu podle zákona č. 181/2014 Sb., ve znění
   účinném  přede  dnem  nabytí účinnosti tohoto zákona, která dnem nabytí
   účinnosti  tohoto  zákona  přechází na Národní úřad pro kybernetickou a
   informační  bezpečnost, přechází dnem nabytí účinnosti tohoto zákona na
   Národní úřad pro kybernetickou a informační bezpečnost.

   9.  Příslušnost  k  hospodaření  s  majetkem  státu  užívaným  Národním
   bezpečnostním  úřadem přechází ke dni nabytí účinnosti tohoto zákona na
   Národní úřad pro kybernetickou a informační bezpečnost, pokud byl tento
   majetek  využíván k zajišťování činnosti Národního bezpečnostního úřadu
   podle  zákona  č.  181/2014  Sb.,  ve  znění  účinném přede dnem nabytí
   účinnosti  tohoto zákona, která přechází ke dni nabytí účinnosti tohoto
   zákona na Národní úřad pro kybernetickou a informační bezpečnost.

   10.  Rozpočtované  prostředky  kapitoly 308 - Národní bezpečnostní úřad
   podle zákona č. 457/2016 Sb., o státním rozpočtu České republiky na rok
   2017,  včetně  nároků  nespotřebovaných  výdajů  za předcházející léta,
   které  souvisí  s  výkonem  působnosti  Národního bezpečnostního úřadu,
   která  ke  dni  nabytí účinnosti tohoto zákona přechází na Národní úřad
   pro  kybernetickou a informační bezpečnost, se přesouvají ke dni nabytí
   účinnosti  tohoto zákona na Národní úřad pro kybernetickou a informační
   bezpečnost.

   1)  Zákon  č.  127/2005  Sb.,  o  elektronických komunikacích a o změně
   některých  souvisejících  zákonů (zákon o elektronických komunikacích),
   ve znění pozdějších předpisů.

   2)  §  2  zákona č. 240/2000 Sb., o krizovém řízení a o změně některých
   zákonů (krizový zákon), ve znění pozdějších předpisů.

   Nařízení  vlády č. 432/2010 Sb., o kritériích pro určení prvku kritické
   infrastruktury.

   3)  Například  §  98  odst. 4 a § 99 odst. 4 zákona č. 127/2005 Sb., ve
   znění pozdějších předpisů.

   4)  Ústavní  zákon  č.  110/1998 Sb., o bezpečnosti České republiky, ve
   znění ústavního zákona č. 300/2000 Sb.

   5)  Zákon  č.  269/1994  Sb.,  o  Rejstříku trestů, ve znění pozdějších
   předpisů.

   6)  Směrnice  Evropského  parlamentu  a  Rady  (EU) 2016/1148 ze dne 6.
   července   2016   o  opatřeních  k  zajištění  vysoké  společné  úrovně
   bezpečnosti sítí a informačních systémů v Unii.

   7) § 2 písm. h) zákona č. 127/2005 Sb., ve znění pozdějších předpisů.

   8) Čl. 5 odst. 7 směrnice Evropského parlamentu a Rady (EU) 2016/1148.

   9) § 2 písm. a) zákona č. 480/2004 Sb., o některých službách informační
   společnosti  a  o  změně  některých  zákonů (zákon o některých službách
   informační společnosti).

   10)  §  2  odst.  1  písm.  a)  a  b) zákona č. 634/1992 Sb., o ochraně
   spotřebitele, ve znění pozdějších předpisů.

   § 419 a 420 zákona č. 89/2012 Sb., občanský zákoník.

   11)  Nařízení  Evropského  parlamentu  a  Rady (EU) 2016/679 ze dne 27.
   dubna  2016  o  ochraně  fyzických  osob  v  souvislosti se zpracováním
   osobních  údajů  a  o  volném  pohybu těchto údajů a o zrušení směrnice
   95/46/ES (obecné nařízení o ochraně osobních údajů).

   12) Čl. 9 směrnice Evropského parlamentu a Rady (EU) 2016/1148.

   13) Čl. 7 směrnice Evropského parlamentu a Rady (EU) 2016/1148.

   14)  Například čl. 5 odst. 3, čl. 7 odst. 3 a čl. 8 směrnice Evropského
   parlamentu a Rady (EU) 2016/1148.

   15) Zákon č. 90/1995 Sb., o jednacím řádu Poslanecké sněmovny, ve znění
   pozdějších předpisů.

   16)  Příloha  doporučení  Komise  2003/361/ES  ze  dne 6. května 2003 o
   definici mikropodniků a malých a středních podniků.


   137/2017 Sb.

   NAŘÍZENÍ VLÁDY

   ze dne 29. března 2017

   o stanovení lázeňského místa Lednice a statutu lázeňského místa Lednice

   Vláda  nařizuje podle § 28 odst. 2 zákona č. 164/2001 Sb., o přírodních
   léčivých  zdrojích,  zdrojích  přírodních  minerálních  vod, přírodních
   léčebných   lázních   a   lázeňských   místech   a  o  změně  některých
   souvisejících zákonů (lázeňský zákon):

   § 1

   Předmět úpravy

   Toto  nařízení stanoví lázeňské místo Lednice a statut lázeňského místa
   Lednice.

   § 2

   Lázeňské místo

   (1) Stanovuje se lázeňské místo Lednice.

   (2) Území lázeňského místa tvoří katastrální území Lednice na Moravě.

   (3)  Území lázeňského místa na podkladě základní mapy České republiky v
   měřítku  1  :  50 000 s odlišením vnitřního a vnějšího území lázeňského
   místa je graficky vyznačeno v příloze č. 1 k tomuto nařízení.

   (4)  Vnitřní  území  lázeňského  místa  je na podkladě katastrální mapy
   České  republiky graficky vyznačeno v příloze č. 2 a vymezeno v příloze
   č.  3  k  tomuto  nařízení.  Vnější  území  lázeňského  místa  zahrnuje
   zbývající  část území lázeňského místa. Lázeňská kolonáda, zdravotnická
   zařízení^1)  a veřejná prostranství s nimi související jsou na podkladě
   katastrální  mapy  České  republiky graficky vyznačeny v příloze č. 4 a
   vymezeny v příloze č. 5 k tomuto nařízení.

   Statut lázeňského místa

   § 3

   (1) Na území lázeňského místa je zakázána

   a)  výstavba  staveb,  zařízení  a provozoven, které by mohly negativně
   ovlivnit  poskytování  lázeňské  léčebně rehabilitační péče ve vnitřním
   území   lázeňského  místa  fyzikálními,  chemickými  nebo  biologickými
   škodlivinami nebo vlivy, a

   b) výstavba staveb a zařízení a provádění změn staveb a zařízení, které
   by  mohly být příčinou průjezdu nebo kumulace vozidel ve vnitřním území
   lázeňského  místa  ve  vyšší míře, než je nezbytné pro dopravní obsluhu
   vnitřního území lázeňského místa.

   (2) Ve vnitřním území lázeňského místa je zakázána

   a)  výstavba  staveb  a  změny  staveb,  změny účelu využití ploch nebo
   jejich  částí  nesouvisející  s  účely  lázeňství  a  tomu odpovídající
   lázeňskou   a   občanskou   vybaveností   a   dopravní   a   technickou
   infrastrukturou, nebo nesouvisející s ochranou zeleně,

   b)   výstavba   staveb,   které   by   nebyly   v  souladu  s  místními
   urbanistickými,    architektonickými,    kulturními   a   civilizačními
   hodnotami,

   c)  výstavba a zřizování jednotlivých a řadových garáží, které neslouží
   k zajištění služeb a činností spojených s poskytováním lázeňské léčebně
   rehabilitační péče,

   d)  výstavba staveb pro bydlení a staveb pro rekreaci, které neslouží k
   zajištění  služeb  a činností spojených s poskytováním lázeňské léčebně
   rehabilitační péče,

   e) výstavba zařízení zemědělské výroby,

   f) výstavba výrobních zařízení a provozování služeb, které by mohly mít
   rušivé vlivy na léčebný režim v přírodních léčebných lázních,

   g) výstavba skladů, velkoobchodů, stavebních dvorů a zařízení na údržbu
   technického vybavení a pozemních komunikací,

   h) výstavba zařízení odpadového hospodářství a

   i) výstavba dálnic a silnic I. a II. třídy.

   (3)  Ve  vnitřním území lázeňského místa je zakázána výstavba zábavních
   zařízení  a  hromadných garáží, ledaže souvisí s účely lázeňské léčebně
   rehabilitační  péče  a  jejich výstavba není v rozporu se zájmy ochrany
   režimu  poskytování  lázeňské  léčebně  rehabilitační péče a zachování,
   popřípadě vytvoření lázeňského prostředí.

   § 4

   (1)  Na  lázeňské kolonádě, ve zdravotnických zařízeních a na veřejných
   prostranstvích  s  nimi souvisejících, s výjimkou pozemních komunikací,
   je  zakázán  vstup,  vjezd,  vnášení,  odkládání  a provoz motorových a
   nemotorových  vozidel  a  dalších  dopravních  prostředků,  s  výjimkou
   vozidel  složek  integrovaného  záchranného  systému  a obecní policie,
   invalidních  vozíků,  zdravotnických prostředků pro zdravotně postižené
   osoby, dětských kočárků, jízdních kol a mechanizace sloužící k údržbě a
   úklidu  těchto  prostor. Vjezd cyklistů je omezen na pruh pro cyklisty,
   který   je   vyznačen  dopravní  značkou  "vyhrazený  jízdní  pruh  pro
   cyklisty".  Jízdní pruh pro cyklisty může být použit též lyžaři, jezdci
   na   kolečkových   bruslích,   koloběžkách   nebo  uživateli  obdobného
   sportovního vybavení^2).

   (2)  Na  lázeňskou  kolonádu,  do  zdravotnických zařízení a na veřejná
   prostranství  s  nimi  související  je  zakázán vstup se zvířaty. Tento
   zákaz  se  nevztahuje  na psy doprovázející osoby nevidomé nebo tělesně
   postižené  a  na  zvířata  složek  integrovaného  záchranného systému a
   obecní  policie. Osoba doprovázející zvíře je povinna v zájmu zajištění
   udržování čistoty neprodleně odstranit zvířetem způsobenou nečistotu.

   (3)  Lázeňská  kolonáda, zdravotnická zařízení a veřejná prostranství s
   nimi  související  se  označí informativní tabulí s označením objektu a
   dále   textem   či  grafickým  znakem  znázorňujícím  příslušné  zákazy
   obrazově.

   § 5

   Ve  vnitřním  území  lázeňského  místa  lze  údržbu a čistění veřejných
   prostranství  v  letním  a  zimním  období provádět pouze bez používání
   závadných látek^3).

   § 6

   (1)  Ve  vnitřním  území  lázeňského  místa  je  na veřejně přístupných
   místech zakázáno

   a)  šíření  zvukové reklamy z dopravních prostředků a mimo provozovnu i
   ze stacionárních zdrojů,

   b) šíření světelné reklamy oslňující, blikající a jinak obtěžující a

   c) rozdávání, nabízení a jiné šíření reklamních letáků.

   (2) Ve vnitřním území lázeňského místa je možné umístit plakáty, letáky
   a  jiná  reklamní média pouze na reklamních a propagačních zařízeních a
   stavbách  pro  reklamu,  které jsou umístěny na plochách a na místech k
   tomu určených podle stavebního zákona.

   (3)  Ve  vnitřním  území  lázeňského  místa je na veřejném prostranství
   zakázáno krmit toulavá a volně žijící zvířata.

   (4)  Ve  vnitřním území lázeňského místa je zakázáno chovat hospodářská
   zvířata a zvířata vyžadující zvláštní péči.

   § 7

   Účinnost

   Toto  nařízení  nabývá účinnosti prvním dnem následujícího kalendářního
   měsíce po jeho vyhlášení.

   Předseda vlády:

   Mgr. Sobotka v. r.

   Ministr zdravotnictví:

   JUDr. Ing. Ludvík, MBA, v. r.

   Příl.1

   Území lázeňského místa Lednice

   Příl.2

   Vnitřní území lázeňského místa Lednice

   Příl.3

   Vymezení vnitřního území lázeňského místa Lednice

   Vnitřní  území lázeňského místa obce Lednice je vymezeno hranicí, která
   je  vedena  na  katastrálním  území  Lednice  na Moravě od jižního rohu
   pozemku  p.  č.  2359,  křižovatky silnice III. tř. č. 41417 Poštorná -
   Charvátská  Nová  Ves  - Lednice a místní komunikace na pozemku 2331/1,
   odtud  pokračuje  směrem do centra obce Lednice po pravé straně silnice
   III.   tř.   č.   41417  Poštorná  -  Charvátská  Nová  Ves  -  Lednice
   (severovýchodní hranice pozemku p. č. 1790 a 182) po hranici pozemků p.
   č.  2359/1  a  1800/2  a  dále až po západní roh pozemku p. č. 1793/20.
   Hranice  vnitřního  území  dále  pokračuje  směrem  na  severovýchod po
   severozápadních  hranicích  pozemků  p.  č.  1793/20,  1793/4,  1793/5,
   1793/6,  1793/56,  a  dále  směřuje po levé straně asfaltové komunikace
   ležící  na  pozemku p. č. 1796/1 až po západní roh tohoto pozemku. Dále
   se  hranice před místní křižovatkou stáčí a otáčí zpět východním směrem
   po severním okraji p. č. 1796/1, 1797/1, 1797/10, severozápadním okraji
   p.  č.  1797/13,  1797/12, severovýchodní hranici p. č. 1799/1, dále po
   jihozápadní  a  jihovýchodní  hranici p. č. 1800/1, z jejíhož severního
   vrcholu   překračuje   přímým   směrem  parcelu  č.  2358/1,  stáčí  se
   severozápadním a poté severovýchodním směrem po hranici p. č. 2356/1 od
   jejíhož  severního  vrcholu  pokračuje po její severovýchodní hranici a
   dále  jde  po  severovýchodní  hranici  p.  č.  2356/2. V místě, kde se
   hranice  pozemku  p.  č.  2356/2  lomí  k jihu, hranice vnitřního území
   pokračuje   přímým   směrem   k   severnímu  vrcholu  p.  č.  2361.  Po
   severovýchodní  hranici p. č. 2361 jde hranice vnitřního území k areálu
   úpravny vody Lednice, kde pokračuje po hranici areálu k východnímu rohu
   p.  č.  2361,  kde se stáčí k jihozápadu a po jihovýchodním okraji této
   parcely pokračuje do výchozího bodu, tj. ke křižovatce silnice č. 41417
   s místní komunikací na p. č. 2331/1.

   Čísla parcel jsou zjištěna se stavem katastru ke dni 1. srpna 2016.

   Příl.4

   Zákres   parcel   kolonády,   zdravotnických   zařízení   a   veřejných
   prostranství  s  nimi  souvisejících  do  kopie  katastrální mapy České
   republiky

   Příl.5

   SOUPIS  PARCEL TVOŘÍCÍCH LÁZEŇSKOU KOLONÁDU A VEŘEJNÁ PROSTRANSTVÍ S NÍ
   SOUVISEJÍCÍ
I----------------------------------------------------------------------------I
I      OKRES: Břeclav                           SOUPIS PARCEL                I
I       OBEC: 584631 Lednice                    TVOŘÍCÍCH LÁZEŇSKOU KOLONÁDU I
I KAT. ÚZEMÍ: 679828 Lednice na Moravě          A VEŘEJNÁ PROSTRANSTVÍ S NÍ  I
I                                               SOUVISEJÍCÍ                  I
I----------------------------------------------------------------------------I
I původ: Katastr nemovitostí (KN)                                            I
I------------I--------I--------------I-------------------------------I-------I
I PARCELA    I VÝMĚRA I DRUH         I VYUŽITÍ                       I    LV I
I            I   [m2] I              I                               I       I
I------------I--------I--------------I-------------------------------I-------I

SOUPIS PARCEL TVOŘÍCÍCH LÁZEŇSKOU KOLONÁDU
  KN 1791/20      504   orná půda                                      10001
  KN 1793/55      547   ostat. pl.     jiná plocha                      5464
  KN 1797/1      2226   orná půda                                      10001
  KN 1797/15     5143   ostat. pl.     jiná plocha                     10001
  KN 1797/16      449   ostat. pl.     ostatní komunikace              10001
  KN 1797/17      119   zast. pl.      Lednice, č.p. 789               10001
  KN 1797/18        7   zast. pl.      bez č.p./č.e.                   10001
  KN 1797/19       26   orná půda                                      10001
  KN 1799/1      1133   ostat. pl.     kulturní a osvětová plocha      10001
  KN 1799/6       271   ostat. pl.     jiná plocha                     10001
  KN 2360/1      3498   ostat. pl.     ostatní komunikace              10001

SOUPIS PARCEL TVOŘÍCÍCH VEŘEJNÁ PROSTRANSTVÍ SOUVISEJÍCÍ S LÁZEŇSKOU KOLONÁDOU
  KN 181/2         30   ostat. pl.     ostatní komunikace               5464
  KN 181/3         10   ostat. pl.     ostatní komunikace              10001
  KN 1793/1      3302   ostat. pl.     zeleň                            1261
  KN 1793/4      3803   ostat. pl.     jiná plocha                      5100
  KN 1793/5      4303   ostat. pl.     jiná plocha                     10001
  KN 1793/6      4425   ostat. pl.     jiná plocha                     10001
  KN 1793/7      3939   ostat. pl.     jiná plocha                      5442
  KN 1793/8      4089   ostat. pl.     jiná plocha                      5442
  KN 1793/9      2522   ostat. pl.     jiná plocha                      1261
  KN 1793/10     3481   ostat. pl.     jiná plocha                      1261
  KN 1793/13      717   ostat. pl.     ostatní komunikace               5465
  KN 1793/14      138   ostat. pl.     ostatní komunikace               5254
  KN 1793/15       37   ostat. pl.     zeleň                            5254
  KN 1793/16        7   ostat. pl.     zeleň                            5254
  KN 1793/17       30   ostat. pl.     ostatní komunikace               5254
  KN 1793/18      111   ostat. pl.     zeleň                            5254
  KN 1793/19      871   ostat. pl.     jiná plocha                      5254
  KN 1793/20      646   ostat. pl.     jiná plocha                      5254
  KN 1793/21       84   ostat. pl.     ostatní komunikace               5100
  KN 1793/22      135   ostat. pl.     zeleň                            5100
  KN 1793/24      565   ostat. pl.     ostatní komunikace               5100
  KN 1793/25      179   ostat. pl.     zeleň                            5100
  KN 1793/26     1229   ostat. pl.     zeleň                            5100
  KN 1793/28      212   ostat. pl.     zeleň                            5100
  KN 1793/29      181   ostat. pl.     ostatní komunikace               5100
  KN 1793/30       49   ostat. pl.     zeleň                            5100
  KN 1793/31       48   ostat. pl.     zeleň                            5100
  KN 1793/56      839   ostat. pl.     zeleň                           10001
  KN 1793/58      252   ostat. pl.     ostatní komunikace               5254

V katastru nemovitostí evidováno celkem 40 parcel o výměře 50.157 m2.

Čísla parcel jsou zjištěna se stavem katastru ke dni 1. srpna 2016.

   1)  §  25  zákona  č.  164/2001  Sb.,  o  přírodních léčivých zdrojích,
   zdrojích  přírodních  minerálních  vod,  přírodních léčebných lázních a
   lázeňských  místech  a o změně některých souvisejících zákonů (lázeňský
   zákon).

   2)  Zákon  č.  361/2000  Sb.,  o  provozu na pozemních komunikacích a o
   změnách   některých  zákonů  (zákon  o  silničním  provozu),  ve  znění
   pozdějších předpisů.

   3)  §  39  zákona  č.  254/2001  Sb.,  vodní zákon, ve znění pozdějších
   předpisů.


   136/2017 Sb.

   ZÁKON

   ze dne 4. dubna 2017,

   kterým se mění zákon č. 296/2008 Sb., o zajištění jakosti a bezpečnosti
   lidských  tkání  a  buněk  určených  k  použití  u  člověka  a  o změně
   souvisejících  zákonů  (zákon  o  lidských tkáních a buňkách), ve znění
   pozdějších předpisů

   Parlament se usnesl na tomto zákoně České republiky:

   Čl.I

   Zákon č. 296/2008 Sb., o zajištění jakosti a bezpečnosti lidských tkání
   a  buněk  určených  k  použití u člověka a o změně souvisejících zákonů
   (zákon  o  lidských tkáních a buňkách), ve znění zákona č. 41/2009 Sb.,
   zákona č. 281/2009 Sb., zákona č. 375/2011 Sb., zákona č. 77/2012 Sb. a
   zákona č. 64/2014 Sb., se mění takto:

   1. Na konci poznámky pod čarou č. 1 se doplňují věty

   "Směrnice  Komise  (EU)  2015/565  ze dne 8. dubna 2015, kterou se mění
   směrnice  2006/86/ES,  pokud  se jedná o některé technické požadavky na
   kódování lidských tkání a buněk.

   Směrnice  Komise  (EU) 2015/566 ze dne 8. dubna 2015, kterou se provádí
   směrnice  2004/23/ES,  pokud  jde  o postupy pro ověřování rovnocenných
   jakostních a bezpečnostních norem pro dovážené tkáně a buňky.".

   2. V § 1 se doplňuje odstavec 3, který zní:

   "(3) Jsou-li lidské tkáně a buňky určeny k použití v produktech, na něž
   se  vztahují  jiné  právní  předpisy,  vztahuje se tento zákon pouze na
   podmínky pro

   a) jejich darování, opatřování a vyšetřování,

   b) zajištění jejich sledovatelnosti od dárce k příjemci a od příjemce k
   dárci a

   c) jejich dovoz ze třetí země.".

   3.  V  §  2  písm.  g)  bodě  4 se slova "ve zdravotnických zařízeních"
   nahrazují slovy "u poskytovatele zdravotních služeb".

   4. V § 2 písmeno n) zní:

   "n) členským státem se rozumí členský stát Evropské unie a smluvní stát
   Dohody o Evropském hospodářském prostoru,".

   5. V § 2 se doplňují písmena o) až w), která znějí:

   "o) třetí zemí jiný než členský stát,

   p)  dodavatelem  ze třetí země tkáňové zařízení nebo jiná osoba zřízená
   ve  třetí  zemi,  která  zajišťuje  vývoz  tkání a buněk a dodává je do
   Evropské unie,

   q)  jednorázovým  dovozem  dovoz specifického druhu tkání nebo buněk ze
   třetí  země  určených  k  použití u konkrétního příjemce nebo příjemců,
   kteří  jsou  dovážejícímu tkáňovému zařízení a dodavateli ze třetí země
   známi  ještě  před  jejich  dovozem; za jednorázový dovoz se nepovažuje
   dovoz  od stejného dodavatele ze třetí země, k němuž dochází pravidelně
   nebo opakovaně,

   r)  kódem  tkáňového zařízení jedinečný identifikátor sestávající z ISO
   kódu  České  republiky  a čísla tkáňového zařízení uvedeného v databázi
   tkáňových zařízení Evropské unie,

   s)  jedinečným  číslem  darování  jedinečné číslo přiřazené konkrétnímu
   darování  tkání  a  buněk  v souladu se systémem pro přidělování těchto
   čísel,

   t)  kódem  přípravku  identifikátor  specifického  druhu tkání a buněk,
   sestávající  z  identifikátoru kódovacího systému přípravků uvádějícího
   kódovací  systém  používaný  daným tkáňovým zařízením a čísla přípravku
   tkání a buněk v příslušném kódovacím systému pro typ přípravku,

   u)   číslem   frakce  číslo,  které  rozlišuje  a  jedinečným  způsobem
   identifikuje  tkáně  a  buňky, které mají stejné číslo darování, stejný
   kód přípravku a pocházejí ze stejného tkáňového zařízení,

   v) kódovací platformou Evropské unie informačně technologická platforma
   používaná Evropskou komisí (dále jen "Komise"), která je provozovatelem
   databáze  tkáňových zařízení Evropské unie a databáze přípravků z tkání
   a buněk Evropské unie,

   w)  propuštěním  do  oběhu  distribuce  nebo převoz do jiného tkáňového
   zařízení.".

   6. V § 3 odst. 3 písm. b) se číslo "3" nahrazuje číslem "4".

   7.  V  §  4 odst. 2, § 7 odst. 2 a v § 9 odst. 2 se číslo "3" nahrazuje
   číslem "5".

   8.  V  §  5  odst.  1  písm.  d)  se  slova  "Evropské komise (dále jen
   "Komise")" nahrazují slovem "Komise".

   9.  V  § 5 odst. 1 písm. e) se na konci textu bodu 1 doplňují slova " ,
   kterým  je,  pokud  je  takové  přiřazení  podle tohoto zákona povinné,
   jednotný evropský kód".

   10. V § 5 se za odstavec 1 vkládá nový odstavec 2, který zní:

   "(2)  Tkáňové  zařízení  zajistí  identifikaci a sledovatelnost tkání a
   buněk  podle  odstavce  1  písm.  e)  bodů  1  a  2 použitím jednotného
   evropského  kódu  od  odběru  až  k  použití u člověka nebo likvidaci a
   naopak.  U  tkání  a  buněk používaných k výrobě léčivých přípravků pro
   moderní  terapii^2) musí být zajištěna sledovatelnost alespoň k výrobci
   léčivých přípravků pro moderní terapii.".

   Dosavadní odstavce 2 a 3 se označují jako odstavce 3 a 4.

   11. V § 5 odst. 4 úvodní části ustanovení se slova "jím dovezené z jiné
   země  než  členského  státu  (dále  jen  "třetí země")" nahrazují slovy
   "dovezené ze třetí země".

   12.  V  §  5  odst. 4 písm. a) bodě 3 se za slovo "dodavateli" vkládají
   slova "ze třetí země".

   13.  V § 6 odst. 3 písm. g) se slova "§ 5 odst. 3" nahrazují slovy "§ 5
   odst. 4".

   14.  V  §  7  odst.  1  písm. c) závěrečné části ustanovení se za slova
   "upravující  provádění  transplantací"  vkládají  slova  "  ; v případě
   odběru  tkání a buněk, který je zemřelému dárci proveden týmy dvou nebo
   více  tkáňových  zařízení,  zajistí  odběrové  zařízení  vhodný  systém
   sledovatelnosti při všech takových odběrech".

   15. Skupinový nadpis nad označením § 11 zní:

   "Dovoz tkání a buněk ze třetích zemí".

   16.  V  §  11  odst.  1  úvodní části ustanovení se slova "je oprávněno
   zajistit" nahrazují slovem "zajišťuje".

   17.  V  §  11 odst. 1 písm. b) se za slovo "činnosti" vkládají slova "v
   rozsahu  dovozu  tkání  a  buněk",  slova  "s  oprávněním  propouštět a
   distribuovat" se nahrazují slovy "vztahujícím se na" a slova "popřípadě
   srovnatelný typ tkání a buněk," se zrušují.

   18. V § 11 odst. 1 písmena d) až f) znějí:

   "d)  dovážené  tkáně  a  buňky splňují požadavky na jakost a bezpečnost
   rovnocenné  požadavkům podle tohoto zákona a lze je sledovat od dárce k
   příjemci a od příjemce k dárci,

   e)  jednotlivá  balení  tkání  a buněk obsahují údaje o balení a pokyny
   podle § 5 odst. 3 písm. d) uvedené v českém jazyce a

   f) má uzavřenu písemnou smlouvu s dodavatelem ze třetí země podle § 11a
   odst.  1  s  výjimkou  případů  uvedených  v  §  11a  odst. 2 (dále jen
   "dovážející tkáňové zařízení").".

   19. V § 11 se odstavec 2 zrušuje.

   Dosavadní odstavce 3 a 4 se označují jako odstavce 2 a 3.

   20.  V  §  11  odst.  2  se za slovo "buněk" vkládají slova "ze třetích
   zemí".

   21. V § 11 se odstavec 3 zrušuje.

   22. Za § 11 se vkládají nové § 11a a 11b, které včetně nadpisu znějí:

   "§ 11a

   (1)  Tkáňové  zařízení  uzavře  s  dodavatelem  ze  třetí země písemnou
   smlouvu,   pokud   alespoň   jedna  z  činností  darování,  opatřování,
   vyšetřování,  zpracování, skladování nebo dovozu do Evropské unie tkání
   a  buněk,  jež  mají  být dovezeny do Evropské unie, probíhá mimo ni; v
   písemné smlouvě musí být

   a)  vymezeny  požadavky  na  jakost a bezpečnost tkání a buněk, jejichž
   splněním  se  zajistí  rovnocennost  požadavků  na  jakost a bezpečnost
   dovážených tkání a buněk s požadavky stanovenými tímto zákonem,

   b)  sjednán  souhlas  s  tím,  že Ústav může provádět kontrolu činností
   dodavatele  ze třetí země, včetně jeho zařízení, a to po dobu platnosti
   této  smlouvy a dále po dobu 24 měsíců ode dne skončení její platnosti,
   a  odpovídající  povinnost smluvních stran umožnit Ústavu provádět tuto
   kontrolu,

   c)  podrobné  informace o požadavcích dovážejícího tkáňového zařízení s
   cílem  zajistit,  aby  byly  splněny  požadavky  na jakost a bezpečnost
   dovážených tkání a buněk stanovené zákonem a vzájemně odsouhlasené role
   a  povinnosti  obou  stran  při  zajišťování rovnocennosti požadavků na
   jakost a bezpečnost pro dovážené tkáně a buňky,

   d)  ujednání  s  cílem  zajistit,  aby  dodavatel ze třetí země poskytl
   dovážejícímu  tkáňovému  zařízení dokumentaci, vztahující se k činnosti
   tohoto dodavatele ze třetí země, obsahující minimálně tyto informace:

   1.  podrobný  popis  kritérií  používaných pro identifikaci a hodnocení
   dárce,  informace  poskytované dárci nebo jeho rodině, způsob, jakým je
   získáván  souhlas  dárce  nebo  jeho  rodiny,  a  zda  bylo nebo nebylo
   darování dobrovolné a neplacené,

   2.  podrobné  informace  o  diagnostické laboratoři nebo jiném obdobném
   pracovišti, které dodavatel ze třetí země využívá k vyšetřování tkání a
   buněk, a o testech, které při tomto vyšetřování provádí,

   3.  podrobné informace o postupech používaných během zpracovávání tkání
   a buněk, včetně podrobností ohledně validace postupu zpracování,

   4.  u každé činnosti prováděné dodavatelem ze třetí země podrobný popis
   prostor,  nejdůležitějšího  vybavení,  materiálů a kritérií používaných
   pro kontrolu kvality a kontrolu prostředí,

   5.  podrobné  informace  o  podmínkách  pro  propuštění  tkání  a buněk
   dodavatelem ze třetí země,

   6.  podrobnosti o případných subdodavatelích využívaných dodavatelem ze
   třetí země, včetně jména, místa a prováděné činnosti,

   7.  shrnutí  poslední  inspekce  provedené  u  dodavatele ze třetí země
   příslušným  orgánem  třetí  země, včetně data, typu inspekce a hlavních
   závěrů,

   8.  shrnutí  posledního  auditu  provedeného u dodavatele ze třetí země
   dovážejícím tkáňovým zařízením nebo jeho jménem,

   9. veškeré příslušné vnitrostátní nebo mezinárodní akreditace,

   e)  ujednání  s  cílem zajistit, aby dodavatel ze třetí země informoval
   dovážející  tkáňové zařízení o jakékoli závažné nežádoucí události nebo
   reakci  anebo  podezření  na ně, jež mohou ovlivnit jakost a bezpečnost
   tkání  a  buněk, které byly nebo mají být dovezeny dovážejícím tkáňovým
   zařízením,

   f)  ujednání  s  cílem zajistit, aby dodavatel ze třetí země informoval
   dovážející  tkáňové  zařízení  o  jakýchkoli  podstatných změnách svých
   činností,  včetně  částečného  nebo  úplného  zrušení  nebo pozastavení
   povolení  vyvážet  tkáně  a  buňky  nebo o jiných takových rozhodnutích
   příslušného  orgánu  třetí  země  týkajících se nesplnění podmínek, jež
   mohou  ovlivnit jakost a bezpečnost tkání a buněk, které byly nebo mají
   být dovezeny dovážejícím tkáňovým zařízením,

   g)  sjednán  souhlas  s  tím,  že Ústav může provádět inspekci činností
   dodavatele ze třetí země, včetně inspekcí na místě, pokud by k ní Ústav
   hodlal přistoupit v rámci inspekce dovážejícího tkáňového zařízení,

   h)  ujednání  zaručující dovážejícímu tkáňovému zařízení právo provádět
   pravidelný audit dodavatele ze třetí země,

   i)  podmínky,  na  nichž  se strany shodly a které musí být splněny při
   přepravě  tkání  a  buněk  mezi dodavatelem ze třetí země a dovážejícím
   tkáňovým zařízením,

   j)  ujednání  s  cílem  zajistit,  aby  záznamy  o  dárci  týkající  se
   dovážených tkání a buněk byly uchovávány dodavatelem ze třetí země nebo
   jeho  subdodavatelem  v  souladu s právními předpisy o ochraně osobních
   údajů  po  dobu  30 let ode dne provedení odběru tkání nebo buněk a aby
   bylo  zajištěno  jejich náležité uchování v případě, že by dodavatel ze
   třetí země ukončil činnost,

   k) ustanovení o pravidelném přezkumu a v nezbytných případech i o změně
   této  písemné  smlouvy,  včetně  úprav  odrážejících  případné  změny v
   požadavcích na jakost a bezpečnost tkání a buněk stanovených zákonem,

   l) seznam veškerých standardních pracovních postupů dodavatele ze třetí
   země  souvisejících  s jakostí a bezpečností dovážených tkání a buněk a
   závazek  poskytnout  na  požádání  Ústavu  nebo  dovážejícího tkáňového
   zařízení popis těchto standardních pracovních postupů.

   (2)  Tkáňové  zařízení  v případě neodkladné potřeby podle § 13 odst. 1
   nebo jednorázového dovozu není povinno

   a)  uzavřít s dodavatelem ze třetí země písemnou smlouvu podle odstavce
   1, pokud

   1.  je  zajištěna  sledovatelnost  od  dárce k příjemci a od příjemce k
   dárci a

   2.  dovezené  tkáně  a buňky se použijí pouze pro příjemce, pro kterého
   byly konkrétně dovezeny,

   b)  poskytnout  Ústavu  informace  a  dokumentaci  stanovené prováděcím
   právním předpisem podle § 17 odst. 5, pokud jsou splněny podmínky podle
   písmene a) bodů 1 a 2.

   Jednorázový  dovoz  pro  konkrétního  příjemce  může  tkáňové  zařízení
   uskutečnit pouze jednou.

   § 11b

   Vývoz tkání a buněk do třetích zemí

   (1)  Vývoz  tkání  a  buněk  do třetích zemí pro jejich použití k léčbě
   příjemce  zajišťuje  tkáňové  zařízení, jde-li o jím propuštěné tkáně a
   buňky pro použití k léčbě příjemce, pokud

   a)  vyvážené  tkáně a buňky splňují požadavky tohoto zákona a požadavky
   právních předpisů třetí země; splnění požadavků právních předpisů třetí
   země  prokazuje  tkáňové  zařízení,  které  vývoz uskutečňuje, dokladem
   vydaným  příslušným  orgánem  třetí země; nevydává-li se takový doklad,
   lze tuto skutečnost osvědčit prohlášením tkáňového zařízení,

   b) je držitelem povolení činnosti s oprávněním distribuovat typ tkání a
   buněk,  popřípadě  srovnatelný  typ tkání a buněk, které jsou předmětem
   vývozu;  tkáňové  zařízení  může  zajistit  distribuci tkání a buněk do
   třetí země prostřednictvím osoby, které mají být tkáně a buňky ve třetí
   zemi  dodány  nebo  jí  písemně  pověřenou osobou za podmínky, že jde o
   distribuci tkání a buněk podle právních předpisů státu, do kterého mají
   být tkáně a buňky vyvezeny, a

   c)  jsou  splněny podmínky k vývozu podle zákona upravujícího provádění
   transplantací^3),  a  to i v případě, kdy vyvážené tkáně a buňky nejsou
   určeny k transplantaci.

   (2)  Vývoz  tkání a buněk do třetích zemí pro jejich použití při výrobě
   léčivých přípravků lze uskutečnit, pokud jsou splněny

   a) podmínky podle odstavce 1 písm. c) a

   b) požadavky podle tohoto zákona na darování, opatřování, vyšetřování a
   propuštění tkání a buněk pro účel použití při výrobě léčivých přípravků
   a  požadavky  právních  předpisů třetí země; splnění požadavků právních
   předpisů třetí země prokazuje tkáňové zařízení propouštějící tyto tkáně
   a  buňky  pro  vývoz  dokladem  vydaným  příslušným orgánem třetí země;
   nevydává-li  se takový doklad, lze tuto skutečnost osvědčit prohlášením
   tkáňového zařízení.".

   23. § 12 včetně nadpisu zní:

   "§ 12

   Distribuce tkání a buněk mezi Českou republikou a jiným členským státem

   Distribuci tkání a buněk mezi Českou republikou a jiným členským státem
   zajišťuje tkáňové zařízení, pokud

   a)  tkáně  a  buňky splňují požadavky na jakost a bezpečnost rovnocenné
   požadavkům stanoveným v tomto zákoně,

   b)   je   držitelem   povolení   činnosti  s  oprávněním  propouštět  a
   distribuovat  daný typ tkání a buněk, popřípadě srovnatelný typ tkání a
   buněk, a

   c) jsou splněny podmínky k dovozu nebo vývozu podle zákona upravujícího
   provádění  transplantací^3), a to i v případě, kdy tkáně a buňky nejsou
   určeny k transplantaci.".

   24. V § 13 odstavec 1 zní:

   "(1)  Distribuci  z  členského státu nebo dovoz ze třetí země v případě
   neodkladné  potřeby  tkání  a  buněk  pro použití při léčbě konkrétního
   příjemce  zajišťuje  tkáňové  zařízení,  které  je  držitelem  povolení
   činnosti s oprávněním propouštět a distribuovat daný typ tkání a buněk,
   popřípadě  srovnatelný typ tkání a buněk. Povolení k dovozu z členského
   státu  nebo  dovozu  ze  třetí země v případě neodkladné potřeby vydává
   Ministerstvo   zdravotnictví   podle   zákona   upravujícího  provádění
   transplantací.  V  případě neodkladné potřeby tkání a buněk pro použití
   při  léčbě  konkrétního  příjemce  se  požadavky na ověřování jakosti a
   bezpečnosti  tkání  a  buněk  a požadavky na kódování tkání a buněk pro
   dovážené  tkáně  a  buňky  neuplatní.  Neodkladnou  potřebou  se rozumí
   jakákoli  neočekávaná  situace, pro kterou není jiná možnost řešení než
   bezodkladně dovézt nebo distribuovat tkáně a buňky pro okamžité použití
   u  konkrétního  příjemce  nebo příjemců, jejichž zdraví by bez takového
   dovozu nebo distribuce bylo vážně ohroženo.".

   25. V § 13 se odstavec 3 zrušuje.

   Dosavadní odstavec 4 se označuje jako odstavec 3.

   26.  V § 13 odst. 3 se za slovo "uskutečnit" vkládají slova "distribuci
   nebo" a za slovo "podmínkou" se vkládají slova "distribuce nebo".

   27.  V § 15 se na konci odstavce 2 tečka nahrazuje čárkou a doplňuje se
   písmeno e), které zní:

   "e)  na  základě  důvodné  žádosti  příslušného orgánu jiného členského
   státu,  do  něhož jsou následně distribuovány tkáně a buňky dovezené do
   České republiky ze třetí země, provedení kontroly

   1. v dovážejícím tkáňovém zařízení a

   2.  u dodavatele ze třetí země, který uzavřel smlouvu podle § 11a odst.
   1.".

   28. V § 15 se doplňují odstavce 3 a 4, které znějí:

   "(3)  V oblasti kódování tkání a buněk Ústav zajišťuje činnosti uvedené
   v § 20c.

   (4) Ústav oznámí

   a) příslušnému orgánu jiného členského státu zjištění, že

   1.  v  databázi  tkáňových zařízení Evropské unie jsou vedeny nesprávné
   informace o tomto jiném členském státu, nebo

   2.  došlo  k  závažnému  porušení  ustanovení souvisejících s jednotným
   evropským kódem, které se týká tohoto jiného členského státu,

   b)  Komisi  a příslušnému orgánu jiného členského státu zjištění, že je
   třeba aktualizovat databázi přípravků z tkání a buněk Evropské unie.".

   29. V § 17 se za odstavec 3 vkládají nové odstavce 4 a 5, které znějí:

   "(4)  Žádost  o  povolení  činnosti tkáňového zařízení v rozsahu dovozu
   tkání a buněk ze třetí země obsahuje údaje a dokumentaci podle odstavců
   1 až 3 a dále vedle obecných náležitostí podle správního řádu

   a) informace o dovážejícím tkáňovém zařízení, a to

   1. název pracoviště, ve kterém tkáňové zařízení provádí svou činnost,

   2.  adresa  zdravotnického  zařízení,  v němž tkáňové zařízení vykonává
   svou činnost,

   3. adresa místa, kde dochází k příjmu dovozu, a

   4.  status  tkáňového  zařízení;  statusem  se rozumí informace, zda je
   žadatel   již   držitelem   povolení  činnosti  dovážejícího  tkáňového
   zařízení,  zda  nově  žádá o povolení činnosti nebo zda žádá o změnu ve
   stávajícím povolení činnosti,

   b) kontaktní údaje žadatele, a to

   1. elektronická adresa, telefonní číslo a číslo faxu,

   2.  jméno  osoby  oprávněné jednat jménem žadatele, jde-li o právnickou
   osobu, a jméno odpovědné osoby podle § 6 odst. 2,

   3.  internetová  adresa  stránek dovážejícího tkáňového zařízení, pokud
   existuje, a

   4.  poštovní  adresa,  je-li  odlišná  od sídla tkáňového zařízení nebo
   adresy uvedené podle písmene a) bodů 2 a 3,

   c) podrobnosti o tkáních a buňkách, jež mají být dováženy, a to

   1. seznam druhů tkání a buněk, jež mají být dováženy,

   2.  jméno  dodavatele ze třetí země pro každý druh tkáně a buněk, který
   má být dovážen,

   d)  specifikace  činností  podle  druhu  tkání a buněk a osob, které je
   provádějí, a to

   1.  uvádějící  u  každého  druhu  tkání  nebo  buněk,  které z činností
   darování,  odběru,  vyšetřování, zpracování, konzervace nebo skladování
   před dovozem provádí dodavatel ze třetí země nebo subdodavatel ze třetí
   země,

   2.  výčet  všech  činností, které dovážející tkáňové zařízení po dovozu
   provádí u každého druhu tkání nebo buněk, a

   3.  u  každého  druhu  tkání  nebo  buněk  názvy  třetích zemí, v nichž
   probíhají činnosti před dovozem,

   e) údaje o dodavatelích ze třetích zemí, se kterými tkáňové zařízení má
   uzavřenou písemnou smlouvu podle § 11a odst. 1, a to

   1. název dodavatele ze třetí země,

   2. jméno osoby oprávněné jednat jménem dodavatele ze třetí země,

   3. adresa sídla dodavatele ze třetí země,

   4.  poštovní  adresa  dodavatele  ze třetí země, je-li odlišná od sídla
   dodavatele ze třetí země, a

   5. elektronická adresa a telefonní číslo dodavatele ze třetí země,

   f) dokumentace, která musí být přiložena k žádosti, a to

   1. kopie písemné dohody s dodavatelem nebo dodavateli ze třetí země,

   2.  podrobný  popis pohybu dovezených tkání a buněk od jejich odběru až
   po přijetí v dovážejícím tkáňovém zařízení a

   3.  kopie  osvědčení o povolení k vývozu dodavatele ze třetí země nebo,
   pokud  se  žádné  specifické  osvědčení  o  povolení k vývozu nevydává,
   osvědčení  od  příslušného  orgánu  nebo  orgánů  třetí země povolující
   činnosti  dodavatele  ze  třetí  země  v  odvětví tkání a buněk, včetně
   vývozu.  Tato  dokumentace  musí  rovněž  obsahovat  kontaktní údaje na
   příslušný  orgán  nebo  orgány  třetí země. V případě třetích zemí, kde
   tato  dokumentace není k dispozici, je třeba poskytnout jiné dokumenty,
   které  dokládají  oprávnění  dodavatele  ze  třetí  země k vývozu podle
   právních  předpisů  této  třetí země, jako jsou zejména zprávy o auditu
   dodavatele ze třetí země.

   (5)  Dovážející  tkáňové zařízení na žádost Ústavu předloží a v případě
   potřeby  Ústavu poskytne dokumentaci týkající se dovážejícího tkáňového
   zařízení  a  dokumentaci  týkající  se  dodavatele  nebo  dodavatelů ze
   třetích zemí.".

   Dosavadní odstavec 4 se označuje jako odstavec 6.

   30. V § 17 odst. 6 se číslo "3" nahrazuje číslem "5".

   31.  V  § 19 odst. 2 se za větu první vkládá věta "Ústav v rozhodnutí o
   povolení  činnosti tkáňového zařízení v rozsahu dovozu tkání a buněk ze
   třetí  země  uvede  typ  dovážených tkání a buněk a dodavatele ze třetí
   země."  a  na  konci  odstavce  se  doplňuje věta "Pokud je rozhodnutím
   povolována činnost tkáňového zařízení v rozsahu dovozu tkání a buněk ze
   třetí  země,  může  Ústav takovým rozhodnutím dále omezit druhy tkání a
   buněk, které mohou být dováženy, nebo dodavatele ze třetích zemí, kteří
   smí být využíváni.".

   32. V § 19 se doplňují odstavce 3 až 5, které znějí:

   "(3)  Ústav  po  nabytí  právní  moci  rozhodnutí  o  povolení činnosti
   tkáňového  zařízení  v  rozsahu dovozu tkání a buněk ze třetí země vydá
   tkáňovému  zařízení  osvědčení  o  vydání  povolení  činnosti tkáňového
   zařízení v rozsahu dovozu tkání a buněk ze třetí země.

   (4)  Osvědčení  o vydání povolení činnosti tkáňového zařízení v rozsahu
   dovozu  tkání  a  buněk  ze  třetí  země  vydané  Ústavem obsahuje tyto
   náležitosti:

   a) název dovážejícího tkáňového zařízení,

   b) kód databáze tkáňových zařízení Evropské unie,

   c) kontaktní údaje dovážejícího tkáňového zařízení,

   d) druh dovážených tkání a buněk,

   e) činnosti dovážejícího tkáňového zařízení ve třetích zemích,

   f) podmínky stanovené pro dovoz,

   g) informace o dodavatelích ze třetích zemí,

   h)  datum  udělení  osvědčení  o  vydání  povolení  činnosti  tkáňového
   zařízení v rozsahu dovozu tkání a buněk ze třetí země a

   i)  datum  ukončení  platnosti  osvědčení  o  vydání  povolení činnosti
   tkáňového zařízení v rozsahu dovozu tkání a buněk ze třetí země.

   (5)  Vzor  osvědčení  o  vydání  povolení činnosti tkáňového zařízení v
   rozsahu  dovozu  tkání  a  buněk ze třetí země stanoví prováděcí právní
   předpis.".

   33. V § 20 odst. 1 se věty třetí a čtvrtá zrušují.

   34. V § 20 se za odstavec 1 vkládají nové odstavce 2 a 3, které znějí:

   "(2) Dovážející tkáňové zařízení je v případě zamýšlené podstatné změny
   svých  činností  povinno  předem  požádat  o  změnu povolení činnosti v
   rozsahu  dovozu  tkání  a  buněk  ze  třetí  země. Za takové změny jsou
   považovány  zejména  změny  druhu  dovážených  tkání  a buněk, činností
   prováděných   ve   třetích  zemích,  které  mohou  ovlivnit  kvalitu  a
   bezpečnost  dovážených  tkání a buněk, nebo dodavatelů ze třetích zemí.
   Jestliže  dovážející  tkáňové  zařízení provede jednorázový dovoz tkání
   nebo  buněk  pocházejících  od  dodavatele ze třetí země, na kterého se
   nevztahuje  stávající  povolení činnosti v rozsahu dovozu tkání a buněk
   ze třetí země, není tento dovoz považován za podstatnou změnu, pokud má
   dovážející  tkáňové  zařízení  oprávnění  na dovoz stejného druhu tkání
   nebo buněk od jiného dodavatele nebo dodavatelů ze třetích zemí. Žádost
   o  změnu  povolení  činnosti  musí obsahovat údaje o požadované změně v
   rozsahu stanoveném v § 17.

   (3)  Ústav o žádosti podle odstavce 1 nebo 2 rozhodne do 30 dnů ode dne
   jejího  doručení,  přičemž  postupuje  podle § 18 a 19 obdobně. Jsou-li
   Ústavu  známy  nové  skutečnosti,  může zahájit řízení o změně povolení
   činnosti  z  moci  úřední a rozhodne do 30 dnů ode dne zahájení řízení,
   přičemž  postupuje  podle § 18 a 19 obdobně. V případě, kdy je potřebné
   provést  šetření  na místě, prodlužují se lhůty uvedené ve větě první a
   druhé na 90 dnů.".

   Dosavadní odstavce 2 až 4 se označují jako odstavce 4 až 6.

   35.  V § 20 odst. 5 se slova "§ 22 odst. 3" nahrazují slovy "§ 22 odst.
   2".

   36.  V  části  první  se  za hlavu V vkládá nová hlava VI, která včetně
   nadpisu zní:

   "HLAVA VI

   KÓDOVÁNÍ TKÁNÍ A BUNĚK

   § 20b

   (1) Jednotným evropským kódem se opatřují všechny distribuované tkáně a
   buňky,  které  jsou  propuštěny  do oběhu k použití u člověka. Jednotný
   evropský kód je jedinečným identifikátorem, který sestává ze

   a)  sekvence  identifikace  darování;  sekvence  identifikace  darování
   sestává z kódu tkáňového zařízení a jedinečného čísla darování a

   b)  sekvence  identifikace  přípravku;  sekvence identifikace přípravku
   sestává   z   kódu   přípravku,  čísla  frakce  a  data  ukončení  doby
   použitelnosti.

   V  případech jiných než uvedených ve větě první, není-li dále stanoveno
   jinak,  musí  být  alespoň  v  doprovodné  dokumentaci  použita nejméně
   sekvence identifikace darování.

   (2) Jednotný evropský kód podle odstavce 1 se nepoužije, jde-li o

   a)  darování  reprodukčních buněk mezi mužem a ženou, kteří spolu tvoří
   neplodný pár a podstupují léčbu neplodnosti společně,

   b) tkáně a buňky, pokud zůstanou v rámci jednoho tkáňového zařízení a v
   jednom zdravotnickém zařízení,

   c) tkáně a buňky dovezené ze třetí země, pokud zůstanou od dovozu až po
   použití  u  člověka  v  rámci  jednoho  tkáňového  zařízení  a v jednom
   zdravotnickém zařízení.

   (3)  Tvorbu  a  strukturu jednotného evropského kódu, požadavky na jeho
   použití,   strukturu   kódu  přípravku  a  technická  pravidla  systému
   přidělování   jedinečných   čísel  darování  stanoví  prováděcí  právní
   předpis.

   (4) Tkáňové zařízení zajistí

   a)  přidělení  jednotného evropského kódu všem tkáním a buňkám, u nichž
   musí  být  tento  kód  použit, a to nejpozději před jejich distribucí k
   použití u člověka,

   b)  přidělení  sekvence identifikace darování tkáním a buňkám po odběru
   nebo  při  dovozu  tkání  a  buněk  ze třetí země; v případě kolekce se
   konečnému  přípravku přidělí nové identifikační číslo darování, přičemž
   sledovatelnost   k   jednotlivým   případům  darování  zajistí  tkáňové
   zařízení,  v  němž  je  kolekce  prováděna;  kolekcí  se rozumí fyzický
   kontakt  nebo  mísení  tkání  a  buněk  z  jednoho  nebo více odběrů od
   stejného  dárce  nebo  od dvou nebo více dárců v jedné nádobě; sekvenci
   identifikace  darování  po  přidělení  nelze  měnit  s výjimkou, kdy je
   potřebné  opravit chybu způsobenou nesprávným zadáním, přičemž jakákoli
   oprava musí být řádně zdokumentována,

   c)  použití  jednoho  z  používaných  kódovacích  systémů  přípravků  a
   odpovídajících  čísel  přípravků  z tkání a buněk obsažených v databázi
   přípravků  z  tkání  a buněk Evropské unie, a to nejpozději před jejich
   distribucí k použití u člověka,

   d) použití příslušného čísla frakce a data ukončení doby použitelnosti;
   v  případě  tkání a buněk, u nichž nebylo stanoveno datum ukončení doby
   použitelnosti,  musí být jako datum ukončení doby použitelnosti uvedeno
   číslo  "00000000",  a  to nejpozději před jejich distribucí k použití u
   člověka,

   e) uvedení jednotného evropského kódu na štítku dotčených tkání a buněk
   nesmazatelnou  a  trvalou  formou a jeho uvedení v příslušné doprovodné
   dokumentaci  nejpozději  před  distribucí  tkání  a  buněk  k použití u
   člověka;   tkáňové  zařízení  může  označení  přípravku  svěřit  jinému
   poskytovateli,  který  s  tkáněmi a buňkami zachází, za podmínky, že je
   zajištěn  soulad s tímto zákonem, a to zejména, pokud jde o jedinečnost
   kódu;  pokud  umístění  jednotného  evropského  kódu  na  štítku  brání
   velikost  štítku,  musí být kód jednoznačně spojen s tkáněmi a buňkami,
   na   jejichž  obalu  je  tento  štítek  uveden,  a  to  prostřednictvím
   doprovodné dokumentace, a

   f)   přijetí   nezbytných   opatření  v  případě  nesprávného  umístění
   jednotného evropského kódu na štítku.

   (5)  Tkáňové  zařízení neprodleně, nejpozději však do 10 pracovních dnů
   ode dne, kdy byla zjištěna dotčená skutečnost, informuje Ústav, pokud

   a)  informace  uvedené  v  databázi  tkáňových  zařízení  Evropské unie
   vyžadují aktualizaci nebo opravu,

   b)   databáze   přípravků  z  tkání  a  buněk  Evropské  unie  vyžaduje
   aktualizaci, nebo

   c)  zaznamená,  že došlo k závažnému porušení požadavků v souvislosti s
   jednotným  evropským  kódem  týkajících  se  tkání a buněk získaných od
   jiných tkáňových zařízení Evropské unie.

   § 20c

   Ústav v oblasti kódování tkání a buněk zajistí:

   a)  po  vydání  povolení  činnosti podle tohoto zákona vložení údajů do
   databáze tkáňových zařízení Evropské unie; tyto údaje zahrnují

   1. název tkáňového zařízení,

   2. kód tkáňového zařízení,

   3.    adresu    tkáňového   zařízení,   popřípadě   adresu   pracoviště
   poskytovatele, které je tkáňovým zařízením,

   4. kontaktní údaje, kterými jsou elektronická adresa, telefonní číslo a
   číslo faxu,

   5. název orgánu, který povolení činnosti vydal,

   6. název orgánu odpovědného za udržování a aktualizaci údajů v databázi
   tkáňových zařízení Evropské unie,

   7. vedení tkání a buněk, pro něž bylo povolení činnosti uděleno,

   8. uvedení činností, pro něž bylo povolení činnosti uděleno, a

   9.  údaje  týkající  se  veškerých  podmínek  nebo  výjimek uvedených v
   povolení činnosti,

   b)   přidělení  jedinečného  čísla  tkáňového  zařízení  všem  tkáňovým
   zařízením,  kterým  bylo uděleno povolení činnosti podle tohoto zákona;
   jestliže  tkáňové  zařízení  používá  pro přidělování jedinečných čísel
   darování  více  systémů kódování, přiděluje se každému systému kódování
   samostatné jedinečné číslo,

   c)  přidělování  jedinečných  čísel darování podle prováděcího právního
   předpisu  podle  §  20b  odst.  3,  který  je  kompatibilní s jednotným
   evropským kódem, a

   d)  validaci údajů o tkáňových zařízeních vedených v databázi tkáňových
   zařízení  Evropské  unie a bez zbytečného odkladu jejich aktualizaci, a
   to pokud

   1. je novému tkáňovému zařízení uděleno povolení činnosti,

   2.  se  změní  údaje  o tkáňovém zařízení uvedeném v databázi tkáňových
   zařízení Evropské unie, nebo nejsou-li údaje správně zaznamenány,

   3.  se  změní  údaje,  které  jsou  obsahem povolení činnosti tkáňového
   zařízení,  včetně povolení pro nový druh tkání nebo buněk, povolení pro
   novou činnost, podmínek nebo výjimek v povolení činnosti, nebo

   4.  dojde  k  částečnému  nebo úplnému pozastavení povolení pro určitou
   činnost  nebo  druh  tkání  nebo buněk, částečnému nebo úplnému zrušení
   povolení  činnosti  tkáňového  zařízení  nebo  zániku povolení činnosti
   tkáňového zařízení.".

   Dosavadní hlavy VI až IX se označují jako hlavy VII až X.

   37. Za § 21 se vkládá nový § 21a, který zní:

   "§ 21a

   Ústav  provádí  rovněž  kontroly  u  dodavatelů  ze třetích zemí, kteří
   uzavřeli  smlouvu  podle § 11a odst. 1, je-li potřebné ověřit, zda jsou
   zajištěny  požadavky  na  jakost  a bezpečnost dovážených tkání a buněk
   srovnatelné  s  požadavky podle tohoto zákona. O případných opatřeních,
   která  budou  přijata,  rozhodne  Ústav,  a  to na základě konzultací s
   příslušným  orgánem členského státu, který předložil žádost o provedení
   kontroly.".

   38. V § 23 se doplňují odstavce 3 a 4, které znějí:

   "(3) Inspektoři, kteří jsou pověřeni kontrolní činností u dodavatelů ze
   třetích zemí, kteří uzavřeli smlouvu podle § 11a odst. 1,

   a)  vyhodnocují  a  ověřují  postupy  a činnosti prováděné v zařízeních
   dodavatelů  ze  třetích  zemí,  které  jsou  významné  pro rovnocennost
   požadavků  na jakost a bezpečnost tkání a buněk, jež jsou nebo mají být
   dováženy, s požadavky stanovenými tímto zákonem,

   b) přezkoumávají veškeré dokumenty nebo záznamy, které jsou pro uvedené
   hodnocení a ověřování významné.

   (4) Odborným předpokladem pro výkon funkce inspektora je řádně ukončené
   vysokoškolské studium v oblasti farmacie nebo všeobecného lékařství^7),
   biochemie  nebo  biologie  a dále nejméně 3 roky odborné praxe v takové
   činnosti,  která má vztah k oblasti, v níž inspektor vykonává kontrolní
   činnost.".

   39. V § 25 odst. 3 se věta první zrušuje.

   40. V § 25 odst. 4 písm. c) se slovo "nebo" zrušuje.

   41.  V  §  25 odst. 4 se na konci písmene d) tečka nahrazuje slovem " ,
   nebo" a doplňuje se písmeno e), které zní:

   "e) v rozporu s § 20 odst. 1 nakládá s tkáněmi a buňkami bez rozhodnutí
   Ústavu o změně povolení činnosti nebo změně odpovědné osoby anebo změně
   činnosti nebo její části zajišťované smluvně.".

   42. V § 25 odst. 6 písmena c) a d) znějí:

   "c)   nezajistí  dodržování  pravidel  správné  distribuční  praxe  při
   distribuci tkání a buněk podle § 5 odst. 1 písm. k),

   d)  zajistí  dovoz  tkání  a buněk ze třetí země v rozporu s § 11 odst.
   1,".

   43. V § 25 odst. 6 se doplňují písmena e) až k), která znějí:

   "e)  zajistí  vývoz tkání a buněk do třetí země v rozporu s § 11b odst.
   1,

   f)  zajistí  distribuci  tkání  a  buněk mezi Českou republikou a jiným
   členským státem v rozporu s § 12,

   g)  v  rozporu s § 13 odst. 1 zajistí distribuci z členského státu nebo
   dovoz  ze  třetí  země  v  případě neodkladné potřeby tkání a buněk bez
   příslušného oprávnění,

   h) nesplní oznamovací povinnost podle § 13 odst. 2,

   i)  v rozporu s § 20 odst. 2 nakládá s tkáněmi a buňkami bez rozhodnutí
   Ústavu  o  změně  povolení  činnosti  v rozsahu dovozu tkání a buněk ze
   třetí země,

   j)  nezajistí splnění povinností v oblasti kódování tkání a buněk podle
   § 20b odst. 4, nebo

   k) nesplní informační povinnost podle § 20b odst. 5.".

   44. V § 25 odst. 7 písm. a) až c) se číslo "2" nahrazuje číslem "3".

   45. V § 25 odst. 8 se slova "odst. 3" nahrazují slovy "odst. 4".

   46. V § 25 odst. 10 se slova "v rozporu s § 4 odst. 2 splnění požadavků
   na   uchování   dokumentace   nebo   sledovatelnost   nebo   dostupnost
   uskladněných  tkání  a buněk pro účel použití" nahrazují slovy "splnění
   požadavků  na  uchování  dokumentace,  sledovatelnost  nebo  dostupnost
   uskladněných tkání a buněk pro účel použití podle § 4 odst. 2".

   47. V § 25 se za odstavec 10 vkládá nový odstavec 11, který zní:

   "(11)  Poskytovatel  se  dopustí  správního  deliktu  tím, že nezajistí
   dodržování písemných pokynů tkáňového zařízení podle § 3 odst. 5.".

   Dosavadní odstavec 11 se označuje jako odstavec 12.

   48.  V  § 25 odst. 12 písm. a) se za slova "písm. b)" vkládají slova "a
   e)" a slova "a d)" se nahrazují slovy " , e) až k)".

   49. V § 25 odst. 12 písm. b) se za slova "odstavce 6 písm. b)" vkládají
   slova "a d)" a slova "a odstavce 10" se nahrazují slovy "až 11".

   50.  V § 26 odst. 4 se slova "§ 11 odst. 1 písm. c), § 11 odst. 2 písm.
   c),  §  11  odst.  3  nebo § 11 odst. 4 písm. a)" nahrazují slovy "§ 11
   odst. 2, § 11b odst. 2 a § 12".

   51.  V § 29 se slova "§ 5 odst. 2" nahrazují slovy "§ 5 odst. 3", slova
   "§  17  odst.  4"  se nahrazují slovy "§ 17 odst. 6, § 19 odst. 5" a za
   slova "§ 20a odst. 2" se vkládají slova " , § 20b odst. 3".

   Čl.II

   Přechodná ustanovení

   1. Pro tkáně a buňky, které jsou skladovány ke dni 29. října 2016 podle
   zákona  č.  296/2008  Sb., ve znění účinném přede dnem nabytí účinnosti
   tohoto   zákona,   se  neuplatní  povinnosti  související  s  jednotným
   evropským kódem podle tohoto zákona, pokud

   a)  tyto  tkáně  a  buňky budou propuštěny do oběhu v členských státech
   Evropské unie nebo ve smluvních státech Dohody o Evropském hospodářském
   prostoru do dne 29. října 2021 a

   b)  bude  zajištěna  úplná  sledovatelnost  těchto tkání a buněk jinými
   prostředky.

   2.  Pro tkáně a buňky, které budou propuštěny do oběhu po dni 29. října
   2021  a na něž není možné umístit jednotný evropský kód, zejména proto,
   že  uvedené  tkáně  a  buňky  jsou v rámci skladování hluboce zmrazeny,
   použijí  tkáňová  zařízení  postupy  stanovené v § 20b odst. 4 písm. e)
   zákona  č.  296/2008  Sb.,  ve  znění  účinném ode dne nabytí účinnosti
   tohoto zákona.

   3.  Povolení činnosti, včetně povolení činnosti s oprávněním propouštět
   a  distribuovat  tkáně  a  buňky, které jsou předmětem vývozu do jiného
   státu,  než  je  členský  stát Evropské unie nebo smluvní stát Dohody o
   Evropském hospodářském prostoru, nebo distribuce mezi Českou republikou
   a  jiným  členským  státem  Evropské unie nebo smluvním státem Dohody o
   Evropském hospodářském prostoru vydaná podle zákona č. 296/2008 Sb., ve
   znění účinném přede dnem nabytí účinnosti tohoto zákona, se považují za
   povolení činnosti vydaná podle zákona č. 296/2008 Sb., ve znění účinném
   ode dne nabytí účinnosti tohoto zákona.

   4.  Tkáňová  zařízení,  která  provádějí  dovoz  tkání a buněk z jiného
   státu,  než  je  členský  stát Evropské unie nebo smluvní stát Dohody o
   Evropském   hospodářském  prostoru,  na  základě  povolení  činnosti  s
   oprávněním  propouštět  a  distribuovat  typ  tkání  a  buněk, který je
   předmětem  dovozu,  vydaného  podle  zákona  č.  296/2008 Sb., ve znění
   účinném  přede  dnem  nabytí účinnosti tohoto zákona, předloží Státnímu
   ústavu pro kontrolu léčiv žádost o povolení činnosti tkáňového zařízení
   v  rozsahu dovozu tkání a buněk ze třetí země podle § 17 odst. 4 zákona
   č.  296/2008  Sb.,  ve  znění  účinném  ode dne nabytí účinnosti tohoto
   zákona,  do  dne  31.  srpna  2017. Tkáňové zařízení může dovoz tkání a
   buněk  ze  třetích  zemí na základě povolení činnosti uvedeného ve větě
   první uskutečňovat nejdéle do dne 31. prosince 2017.

   Čl.III

   Účinnost

   Tento zákon nabývá účinnosti patnáctým dnem po jeho vyhlášení.

   Hamáček v. r.

   Zeman v. r.

   Sobotka v. r.
